היו"ר ד' תיכון:

הודעה למזכיר הכנסת, בבקשה.

מזכיר הכנסת א' האן:

ברשות יושב-ראש הכנסת, הנני מתכבד להודיע, כי היום הונחו על שולחן הכנסת –

הצעת חוק מס הכנסה (פטור ממס על הכנסה מהשכרת דירת מגורים) (הוראת שעה) (תיקון מס' 6), התשנ"ט–1999; הצעת חוק מיסוי תשלומים בתקופת בחירות (תיקון מס' 2), התשנ"ט–1999; הצעת חוק מס רכוש וקרן פיצויים (תיקון מס' 28), התשנ"ט–1999; הצעת חוק השקעות משותפות בנאמנות (תיקון מס' 5), התשנ"ט–1999; הצעת חוק להגברת הצמיחה והתעסוקה ולהשגת יעדי התקציב לשנת 1998 (תיקוני חקיקה) (תיקון מס' 2), התשנ"ט–1999 – שהחזירה ועדת הכספים לקריאה שנייה ולקריאה שלישית בכנסת.

הצעת חוק הדיינים (תיקון מס' 18), התשנ"ט–1999, שהחזירה ועדת החוקה, חוק ומשפט, לקריאה שנייה ולקריאה שלישית, שהונחה מחדש לשם הצבעה, גם על לוח התיקונים שצורף אליה.

לקריאה ראשונה, מטעם הממשלה: הצעת חוק תאגידי מים וביוב, התשנ"ט–1999.

הצעת החלטה בדבר שכר ראש הממשלה, השרים וסגני השרים – הארכת תוקף.

עוד אודיעכם, כי ביום כ"ח בניסן התשנ"ט, 14 באפריל 1999, הונחה על שולחן הכנסת הצעת חוק החברות, התשנ"ט–1999, לקריאה שנייה ולקריאה שלישית. תודה רבה.

היו"ר ד' תיכון:

חבר הכנסת דהן, בבקשה.

נסים דהן (ש"ס):

אדוני היושב-ראש, אני מוכרח לציין, שלצערנו הרב, סדר-היום עדיין לא מונח על שולחן חברי הכנסת. אני מציע שנקיים הפסקה עד שנקבל את סדר-היום.

היו"ר ד' תיכון:

רבותי, נתחיל בסדר-היום, כי היום קצר, חבר הכנסת דהן. אם לא נעמוד בסדר-היום, יכול להיות שלא תהיה לנו הזדמנות נוספת. בכוונתי לקיים עוד ישיבה, על-פי בקשת הממשלה, אבל אני כבר לא בטוח בכך. זה יהיה בין הסיבוב הראשון לסיבוב השני, אם יהיה סיבוב שני. תהיה ישיבה חגיגית של הכנסת, לציון 50 שנה לכנסת – ישיבה שנדחתה מאז ט"ו בשבט, בשל הפריימריס.


הצעת חוק החברות, התשנ"ט–1999
(קריאה שנייה וקריאה שלישית)

היו"ר ד' תיכון:

אנחנו מתחילים בסדר-היום: הצעת חוק החברות, התשנ"ט–1999, קריאה שנייה וקריאה שלישית. יציג את ההצעה בשם ועדת החוקה, חוק ומשפט חבר הכנסת אליעזר זנדברג. אני מבקש לחלק לחברי הכנסת הנמצאים כאן את החוק. בבקשה, חבר הכנסת זנדברג.

זהו חוק חשוב במיוחד, רבותי, על-פיו תחיה כלכלת ישראל במשך 20 שנה לפחות.

עבד-אלמאלכ דהאמשה (מד"ע-רע"ם):

אין לנו סדר-היום.

היו"ר ד' תיכון:

אני יודע. לא היית כאן כאשר התייחסתי לכך.

אליעזר זנדברג (בשם ועדת החוקה, חוק ומשפט):

אדוני היושב-ראש, רבותי חברי הכנסת, אני מתכבד להגיש בזאת, לקריאה שנייה ושלישית, את הצעת חוק החברות, התשנ"ט–1999.

ביום שני, 28 בדמצמבר 1998, הסתיים במליאת ועדת החוקה, חוק ומשפט הדיון בהצעת חוק החברות החדש. הצעת החוק הועברה למליאת הוועדה בראשות חבר הכנסת חנן פורת לאחר כשלוש שנים שבהן נדונה בוועדת משנה של ועדת החוקה, חוק ומשפט, אשר אני עמדתי בראשה במהלך הקדנציה הזו, ובקדנציה הקודמת – בכנסת הקודמת – עמד בראשה חבר הכנסת דן מרידור.

ההצעה כוללת 378 סעיפים. להצעת החוק שהגישה הממשלה קדמה הצעה של ועדת מומחים בראשות נשיא בית-המשפט העליון, השופט אהרן ברק, שהתבססה בעיקרה על עבודתו המקיפה של פרופסור אוריאל פרוקצ'יה.

חוק החברות החדש ייכנס לתוקף ב-1 בפברואר 2000, ויבטל את פקודת החברות, למעט ההוראות של פקודת החברות הדנות בשעבודים ובפירוקים. אנו מקווים, כי בעתיד יובאו גם רפורמות בשני תחומים חשובים אלה להחלטה באמצעות חקיקה בכנסת.

נקודת מוצא מרכזית בחוק היא קביעת המבנה והמשטר שבו פועלת החברה הציבורית, המוגדרת כחברה שמניותיה הוצעו לציבור על-פי תשקיף ומוחזקות בידי הציבור. המגמה היא להבטיח קיומם של בלמים ואיזונים לכוחו של הרוב ולכוחה של ההנהלה, על מנת שפעולתם תהיה לטובת החברה.

אני מתכבד להביא בפניכם תיאור של תמצית החידושים הכלולים בחוק והשינויים שנתקבלו בדיוניהן של ועדת המשנה לעניין ההצעה ושל מליאת ועדת החוקה, חוק ומשפט. החלק הראשון לחוק עוסק בהגדרות אשר ישמשו בסיס לקריאת החוק, רובן הגדרות חדשות, ורק לגבי חלקן החלטנו להפנות להגדרות שבחוק ניירות ערך. החלק השני דן בייסוד החברה, ובו חידושים מספר שהציעה הוועדה בראשות הנשיא ברק, כגון יכולתו של יחיד לייסד חברה.

סעיף 6 דן בהרמת מסך, קרי, בסמכות של בית-משפט להתעלם מאישיותה המשפטית הנפרדת של החברה, לרבות בדרך של ייחוס חובות החברה לבעלי המניות בה. נכללו שינויים מספר בסעיף זה, ועל השינויים האלה החליטה ועדת המשנה במסגרת הדיונים שקיימנו. מטרת השינויים היא ליצור את האיזון בין זכות ההתאגדות, והרצון למנוע שימוש לרעה באישיותה הנפרדת של החברה. בית-המשפט רשאי לחייב בעל מניות בחובות החברה, כאשר השימוש באישיות המשפטית הנפרדת נועד להונות, או כאשר החברה נוהלה באופן שאינו לטובת החברה.

כמו כן, נוסף סעיף, סעיף 7, המאפשר לבית-המשפט להטיל מגבלות על ניהול חברות בידי מי שהיה בעל מניות בחברה או שימש בה כנושא משרה, ובית-המשפט קבע כי יש להרים את המסך ולהטיל עליו אחריות אישית לחובות החברה.

בחלק זה כלול גם הסדר לגבי היזם, פעולותיו ותוקפן. בחלק זה הוראות לעניין אופן רישומה של חברה, תקנונה, שמה ומטרותיה. חשוב לציין, כי ועדת-ברק הציעה לבטל את הצורך בקיומו של תזכיר לחברה, ונקבעו הוראות מעבר לגבי חברות שלהן תזכיר.

שינוי חשוב נוסף הוא ביטול ההבחנה בין החלטות רגילות להחלטות מיוחדות. ככלל, אלא אם נקבע אחרת בתקנון או בחוק, רשאית חברה לשנות את תקנונה ברוב רגיל. הצעה זו הוצעה לוועדת-ברק על-ידי פרופסור פרוקצ'יה ואומצה על-ידה.

הצעת החוק מורה, כי בתום תקופת מעבר של שלוש שנים תשמש רשות ניירות ערך רשם החברות של חברות ציבוריות.

החלק השלישי בהצעה דן במבנה החברה וקובע את האורגנים שלה וסמכויותיהם: האספה הכללית, הדירקטוריון והמנהל הכללי. בחברה פרטית אין חובה למנות מנהל כללי. במסגרת חלק זה מוסדר גם אופן כינוס האספה הכללית. לגבי חברה פרטית נקבע בסעיף 76, כי היא רשאית, אם הסכימו לכך כל בעלי מניותיה הזכאים להצביע, לקבל החלטות אף ללא התכנסות בפועל.

חידוש שנוסף בדיוניה של ועדת המשנה, הנוגע לחברות ציבוריות, הוא לעניין קביעת הסדר מיוחד להצבעה בכתב, נושא שהוא בעל חשיבות רבה בחברה ציבורית ומוסדר גם במדינות אחרות בדרך דומה. ההסדר המוצע שונה בפרטיו מההסדר שנקבע בהצעה כפי שהוגשה באוקטובר 1995, אך זהה לו בעיקרון המנחה. במסגרת הסדר זה קובע סעיף 88 להצעת החוק אפשרות לדירקטוריון לפנות בכתב לבעלי המניות על מנת לשכנעם לגבי אופן הצבעתם בנושאים שלגביהם נשלח כתב הצבעה. זכות זו מוענקת גם למי שלבקשתו כונסה האספה הכללית. פנייה זו קרויה "הודעת עמדה".

ההסדר בדבר הצבעה בכתב ובדבר הודעות עמדה, מטרתו לאפשר לבעלי המניות מקרב הציבור להצביע בנושאים החשובים להם ולפעול לשכנוע בעלי מניות אחרים, ללא טרחה מיוחדת מצדם, הנדרשת כיום בהעדר הסדר בדין. בכך יש כדי לתרום למעורבותם ולהשתתפותם בתהליך קבלת ההחלטות בחברה.

סעיף 92 להצעת החוק קובע את תפקידיו של הדירקטוריון. בשונה מהמצב בפקודה הקיימת היום, פקודת החברות, תפקיד הדירקטוריון אינו לנהל את החברה, כי אם לפקח על פעולות המנהל הכללי ולהתוות את מדיניות החברה. בחברה פרטית, נקבע בסעיף 119, כי אם לא מונה מנהל כללי, תנוהל החברה בידי הדירקטוריון.

בשל תפקיד חשוב זה יש משמעות מיוחדת לתפקיד יושב-ראש הדירקטוריון בחברה ציבורית, אשר לפי ההצעה אינו יכול לשמש גם כמנהל כללי. ועדת החוקה, חוק ומשפט קבעה לעניין זה הקלה, שלפיה אם תחליט האספה הכללית של החברה בהחלטה שתתקבל ברוב מיוחד ותוגבל לתקופה של שלוש שנים בכל פעם, ניתן יהיה להתיר ליושב-ראש הדירקטוריון לשמש גם בתפקיד מנהל כללי. אדוני היושב-ראש, זו נקודה חשובה מאוד בהצעת החוק.

החלק הרביעי דן במינהל החברה, ולענייננו חשוב להדגיש את ההסדר הקבוע לעניין מרשם בעלי מניות מהותיים. בחלק זה מוסדר גם נושא רואה-החשבון והמבקר שהוא רואה-החשבון של החברה, המופקד על ביקורת הדוחות הכספיים – המבקר הפנימי, חובת עריכתם של דוחות כספיים מבוקרים והגשתם לבעלי המניות. ועדת החוקה, חוק ומשפט החליטה, כי כינויו של רואה-החשבון העוסק בביקורת הדוחות הכספיים של חברה יהיה "רואה-חשבון מבקר", על מנת להבחין בינו לבין רואי-חשבון אחרים הנותנים לחברה שירותים שונים.

חשוב לציין, כי ועדת המשנה ביטלה את ההוראה שנקבעה בהצעת הממשלה בדבר חובת הגשת דוחות כספיים לרשם החברות, ובמקומם קבעה, בסעיף 174, את החובה על הדירקטוריון של חברה פרטית להצהיר בדוח השנתי, כי נערכו דוחות כספיים מבוקרים ואלה הוגשו לבעלי המניות בחברה.

בהצעה מוצע לפטור חברות לא פעילות מהחובה לערוך דוחות כספיים.

חשיבותם של הדוחות הכספיים בחברה בכך שהם מהווים כלי המשקף את הפעילות הכלכלית והכספית שבוצעה בחברה – הנכסים לעומת ההתחייבויות, האם לחברה יש רווח או הפסד ומה הם הגורמים שמהם ניתן לאתר את הסיבות למצבה הכספי של החברה. בכך מתאפשר לבעלי המניות בחברה – ובמקרה שבו החברה מסכימה, גם לנושי החברה – לברר את מצבה הכספי של החברה מראש, בטרם יינתן האשראי, או בדיעבד, אם חלילה נקלעה החברה לפירוק. הדוחות הכספיים יוצרים גם חובה לפעול באורח מסודר יחסית מדי שנה ובמהלכה. מטרת החובה ואכיפתה היא למנוע מצבים הקיימים בחברה הישראלית, שבהם חברות מגיעות לסף פירוק בלי שניתן לברר את הסיבות לכך ובלי שניתן יהיה לקבל תמונה מדויקת על הנכסים וההתחייבויות שלהן.

החלק החמישי בהצעה דן בבעלי המניות בחברה, ובו חידושים מספר. ראשית, על-פי הצעת ועדת-ברק נקבע, כי בעל מניות בחברה ציבורית הוא גם כל מי שרכש מניה בבורסה והיא רשומה לזכותו אצל חבר בורסה, ולא כפי הדין הקיים, שרואה בחברה לרישומים בעל המניות.

בחלק זה נקבעו גם הזכויות והחובות המוטלות על בעלי מניות. ועדת המשנה הכניסה שינויים מספר בהצעת החוק. ראשית, צומצמה זכות העיון של בעלי המניות במסמכי החברה, וזאת במטרה לאזן בין מעמד הדירקטוריון וההנהלה למעמדם של בעלי המניות. כנגד זה, הוגדרה במפורש זכותם של בעלי המניות לתבוע בשל ניהול החברה בדרך שיש בה משום קיפוח, בין שהקיפוח הוא של כלל בעלי המניות או של חלקם, לרבות במקרה שבו טרם בוצע הקיפוח אלא יש חשש מהותי כי יתרחש בעתיד.

בסעיף 192 נקבעה, לפי הצעת ועדת-ברק, החובה על בעל מניות לנהוג בתום לב ובדרך מקובלת בהפעלת זכויותיו ולהימנע מניצול לרעה של כוחו בחברה, וזאת גם אם הוא נמנה עם מיעוט. בסעיף 193 נקבעה החובה לנהוג בהגינות, שהיא רמה גבוהה יותר של התנהגות. ועדת המשנה החליטה, כי יש להחיל נורמה זו על בעלי השליטה בחברה וכן על בעל מניות היודע שאופן הצבעתו יכריע בעניין החלטה המובאת לאספה הכללית או לאספת סוג. בעל מניות כזה משפיע על יתר בעלי המניות, ומכאן האינטרס לכפוף אותו לחובות התנהגות מוגברות יותר מאשר החובה הכללית לנהוג בתום לב.

בחלק זה נקבע גם הסדר מפורט לגבי התביעה הנגזרת, ההגנה הנגזרת והתובענה הייצוגית, שהן אמצעי האכיפה העומדים לרשותם של בעלי המניות בחברה. החידוש לעניין תביעה נגזרת והגנה נגזרת הוא בעיגון הסטטוטורי של הכלים שהונחו עד כה בפסיקת בתי-המשפט בלבד.

החלק השישי דן בנושאי המשרה בחברה, ובו הסדר חדש שקבעה ועדת המשנה למינויים של דירקטורים חיצוניים. חשיבותו של ההסדר החדש, שהוא מעניק לראשונה לבעלי המניות מקרב הציבור את הכוח להצביע בעד או נגד המועמד שמציע בעל השליטה לכהן כדירקטור חיצוני בחברה, ולהשפיע. אם יותר משני-שלישים מהציבור של הנוכחים באספה הכללית מתנגדים, המועמד לא ימונה. ההסדר הקיים כיום לקוי, מאחר שהוא מאפשר לבעל השליטה למנות כל אדם ברוב רגיל באספה הכללית, והמועמד מקבל אישור של ועדה חיצונית, המעיד אך ורק על העובדה כי אין לו זיקה כלכלית או עסקית לחברה או לבעל השליטה.

במאמר מוסגר אני אומר, שכאן ניסינו ללכת לכיוון המהות של הדברים ולא רק להסתפק במבחן כלשהו, שלדעתנו היה עד היום מבחן טכני גרידא.

כמו-כן נקבעו בוועדת החוקה הוראות מיוחדת לגבי פסלות לכהונה בחברה ציבורית של דירקטור שהורשע בעבירות מסוימות, שהן עבירות שבמהותן לא ראוי למנות מי שעבר אותן לדירקטור בחברה ציבורית.

בחלק זה גם הסדר בכל סוגיית הפעולות והעסקאות הנגועות בניגוד עניינים. ההסדר החדש ברור יותר מההסדר הקיים בפקודה כיום ומאגד את ההסדרים הקיימים כיום גם בתקנות לפי חוק ניירות ערך לגבי עסקאות של חברה עם בעל השליטה בה ולגבי הקצאת ניירות ערך לבעלי עניין. הסדרים אלה מונעים מצב שבו מי שמפעיל את כוחה של החברה בהתקשרות מסוימת הוא אותו אדם שעמו מתקשרת החברה.

חידוש חשוב שנקבע בהצעת החוק שהגישה הממשלה הוא בהיתר לחברה לפטור מראש נושא משרה שלה שהתרשל במילוי תפקידו ובכך הפר את חובת הזהירות כלפיה. לפי הדין הקיים, החברה רשאית לבטח נושא משרה, אבל היא אינה רשאית לפטור אותו מאחריותו. החידוש מאפשר לחברה שאינה רוצה לשלם את פרמיות הביטוח לקחת על עצמה את הסיכון לנזק שייגרם לה כתוצאה מהתרשלותו של נושא המשרה, ולוותר מראש על זכותה לתבוע את נושא המשרה אם יתרשל. יודגש, מדובר בהיתר בלבד, ואין חובה של החברה לפטור את נושא המשרה מאחריותו, ובכל מקרה, לא מדובר בהפרה של חובות האמונים של נושא המשרה ולא מדובר במקרים שבהם הפרת חובת הזהירות נעשתה בכוונה או בפזיזות או כדי להפיק רווח אישי.

החלק השביעי דן בהון החברה, וגם בו חידושים מספר שהציעה ועדת-ברק, שעובדו וסוכמו בוועדת המשנה. החידוש החשוב בו הוא ההסדר הממצה לסוגיית החלוקה, קרי – הפחתת הונה העצמי של החברה, אשר כולל הן את המצבים של חלוקת דיבידנד והן את המצבים שבהם חברה רוכשת את מניותיה.

בפרק זה מונח העיקרון, כי חברה יכולה לבצע חלוקה של רווחיה ובלבד שלא קיים חשש סביר שהחלוקה תמנע מהחברה את היכולת לעמוד בהתחייבויותיה. החידוש הנוסף הוא, שניתן לחלק, נוסף על רווחים שנצברו במהלך שנות פעילותה של החברה, גם רווחים שנצברו בשנתיים שקדמו למועד החלוקה.

היו"ר ד' תיכון:

ומעבר לשנתיים?

אליעזר זנדברג (בשם ועדת החוקה, חוק ומשפט):

אדוני, זה מה שקובע כרגע החוק.

היו"ר ד' תיכון:

הרי יש חברות שלא שילמו במשך עשרות שנים דיבידנד ויש להן קרנות בתוך החברה. מדוע לא יחלקו אותם כחלוף עשר שנים? למה רק שנתיים?

אליעזר זנדברג (בשם ועדת החוקה, חוק ומשפט):

כאשר קיימנו את הדיון חשבנו ששנתיים הן התקופה הנכונה מבחינת הסבירות לאזן בין המצב שהיה קיים היום לבין הרצון לבוא ולהתיר יותר.

היו"ר ד' תיכון:

למה מגבילים בכלל? אם זה לא פוגע בחוסנה של החברה, למה לא תאפשר לה לחלק דיבידנד, אם אפשר?

אליעזר זנדברג (בשם ועדת החוקה, חוק ומשפט):

אני חושב, אדוני היושב-ראש, שזאת נקודה שבפירוש אפשר יהיה לדון ולהרחיב בה גם במהלך ההמשך. זאת ההצעה כפי שהיא כרגע.

החלק השמיני בהצעה עוסק בנושא רכישת חברות, ועליו עמל גם חברי, חבר הכנסת יונה יהב, ותודתי נתונה לו, כשם שהיא נתונה לשני חברי הוועדה, ועדת המשנה, האחרים: חבר הכנסת דוד טל וחבר הכנסת, היום השר, סילבן שלום.

ועדת המשנה בחרה להסדיר בפרק זה רק את המיזוג שבו חברה אחת נעלמת לתוך רעותה. המיזוגים האחרים, למשל כאשר חברה מקצה מניות לחברה אחרת, מוסדרים בעיקרם במסגרת ההסדר הדן בהקצאות פרטיות או בהסדר החל לעניין עסקות חריגות עם בעל שליטה. ההסדר שנקבע למיזוג בפרק זה מטרתו לאזן בין זכויותיהם של בעלי המניות וזכויותיהם של הנושים, בלי להתנות את המיזוג בצורך לקבל את אישור בית-המשפט או במתן זכות וטו לנושים.

עם זאת, ההצעה מאפשרת לחברה לקבוע בתקנונה או בהסכם את הצורך בקבלת הסכמת נושה מסוים למיזוגה. המיזוג יתבצע בדרך של אישור הדירקטוריונים והאספות הכלליות של החברות המתמזגות. קודם לאישור הדירקטוריון, חייב הדירקטוריון לוודא כי המיזוג לא יפגע בנושים; לנושים ניתנת הודעה וגם זכות לפנות לבית-המשפט, אם הם נפגעים מהמיזוג. נוסף על המיזוג בדרך האמורה, מותיר החוק, כחלופה, את האפשרות למיזוג באישור בית-המשפט לפי הדין הקיים.

חידוש חשוב בפרק זה נקבע בעקבות הצעת ועדת-ברק, בהתבסס על עבודתם המקיפה של פרופסור פרוקצ'יה ופרופסור בבצ'וק בנושא הצעות רכש מיוחדות בחברות ציבוריות. הכוונה להצעות רכש שמטרתן להשתלט בהשתלטות עוינת על חברה ציבורית, כשאין בה לשום בעל מניות יותר מ-25% מזכויות ההצבעה ומישהו מבקש לרכוש בה יותר מהשיעור האמור, או השתלטות על חברה ציבורית שאין בה בעל מניות המחזיק יותר מ-50% מזכויות ההצבעה ומישהו מבקש לרכוש בה יותר משיעור זה.

לפי ההסדר החדש, במצבים אלה תתבצע ההשתלטות רק בדרך של הצעת רכש מיוחדת. הצעת רכש מאפשרת לבעלי המניות לדעת, כי יש מהלך ברור של השתלטות, בשונה מאיסוף מניות בבורסה, כשהדיווחים על החזקות בעלי עניין במניות מגלים רק את הרכישות שכבר בוצעו, ומכאן הבחירה שהרכישה תתבצע באמצעות הצעת רכש בלבד.

היו"ר ד' תיכון:

חבר הכנסת אופיר פינס, עם כל הכבוד לך.

אליעזר זנדברג (בשם ועדת החוקה, חוק ומשפט):

הצעת רכש מיוחדת שונה מהצעת רכש רגילה בכך שהיא מוסיפה תנאי, והוא שהניצעים בהצעת הרכש רשאים נוסף על היענות להצעה גם להתנגד לה, ואם יש רוב למתנגדים, לא ניתן יהיה לקבל את הצעת הרכש המיוחדת.

המנגנון של הצעת רכש מיוחדת עדיף מהצעת רכש רגילה. מנגנון זה מסיר את הלחץ על בעלי המניות להיענות להצעת רכש, אף אם המחיר בה אינו מספק לדעתם, הואיל והם צופים שאם תבוצע ההשתלטות ירד מחיר המניה למחיר נמוך מהמחיר המוצע, ומכאן הלחץ למכור ולא להיוותר כבעלי מניות מיעוט. אם רוב בעלי המניות סובר שזה המצב, בעלי המניות יתנגדו, והצעת הרכש המיוחדת תיכשל.

החלק התשיעי ולפני האחרון כולל הוראות בנושאים שונים, בין היתר אשר לאכיפת החובות המוטלות על החברה הן כלפי בעלי מניותיה והן כלפי רשם החברות וכלפי הציבור. זכות ההתאגדות היא זכות שבצדה חובות מספר שיאפשרו להתמודד עם הפיקציה המשפטית הקרויה חברה. חובות אלה כוללות גם חובות מינהליות שמאפשרות מעקב פיקוח ובקרה, ולפיכך יש לוודא כי ייאכפו. מוצע מנגנון של עיצומים אזרחיים שיוטל על חברה שאינה מקיימת את חובות הדיווח המינימליות לרשם החברות, אשר מטרתן להבטיח כי החברה תפעל עד כמה שניתן באורח תקין ומסודר.

החלק האחרון, העשירי, מסדיר את המעבר מהוראות הפקודה הקיימות כיום למשטר החדש שנקבע בחוק. כאמור, מוצע שתחילתו של החוק תהיה ב-1 בפברואר שנת 2000, וזאת על מנת לאפשר לחברות להתכונן ולהתארגן לשינויים הקיימים בו וכן להשלים את מלאכת התקנת התקנות הענפה הדרושה להפעלתו. כל התקנות לפי החוק החדש טעונות אישור ועדת החוקה, חוק ומשפט של הכנסת.

אדוני היושב-ראש, לסיום דברי אומר: שמעתי את יושב-ראש ועדת החוקה בכנסת הקודמת, דדי צוקר, מספר, שחוק החברות הוא החוק הכבד ביותר שהונח על שולחן הכנסת, כלומר משקל הנייר בגרמים היה כבד ביותר. אני אומר לך, אדוני היושב-ראש, לא רק המשקל, אלא גם המהות, הופכים את הצעת החוק הזאת לאחת מהצעות החוק הרציניות ביותר כמדומני שהכנסת דנה בהן, לפחות בתקופה שבה אני מכהן או כיהנתי בכנסת.

כאשר אני מסיים את דברי, אני רוצה רק להודות לכל אלה שלקחו חלק ועשו, והאמן לי, אדוני היושב-ראש, עשו מלאכה רבה – שורה ארוכה, מספר גדול של ישיבות, כמדומני כ-40 ישיבות קיימנו רק בוועדת המשנה בעניין הצעת החוק הזאת. כל ישיבה היתה ארוכה מן הרגיל – שלוש וארבע שעות.

אדוני היושב-ראש, התרת לי, ותודה גם על כך, לקיים ישיבות במהלך הפגרה, לרבות שלוש ישיבות בעיר חיפה, דבר שלא נעשה מעולם עד היום, והוא תקדים, הייתי אומר תקדים מבורך.

יונה יהב (העבודה):

עיר הולדתו של היושב-ראש.

אליעזר זנדברג (בשם ועדת החוקה, חוק ומשפט):

אני רוצה להודות לכל הנציגים, אני רוצה להודות לאנשים השונים אשר סייעו כל כך הרבה על מנת להעביר או להביא את החוק הזה להצבעה בכנסת – לנציגי משרד המשפטים, ובראש ובראשונה לדוידה לחמן-מסר, הלא היא דידי, המשנה ליועץ המשפטי.

היו"ר ד' תיכון:

אני מציע שתודה לכולם לאחר שהחוק יאושר. יכול להיות – – –

אליעזר זנדברג (בשם ועדת החוקה, חוק ומשפט):

אדוני היושב-ראש, אני מוכן לקבל את הצעתך. אני יוצא מנקודת הנחה שהחוק הזה אשור יאושר, כי אני לא רואה שום דרך אחרת. פשוט, אם החוק לא יאושר היום, החוק הזה יורד לטמיון, עבודה של 15 שנה. אני לא רואה חבר כנסת אחראי אחד כאן במליאה שירים את ידו נגד הצעת החוק, אבל אני מקבל את הצעתך זו, והואיל ואני אעלה פעם נוספת לומר את דברי הסיכום, אני אברך ואודה באותו שלב.

עד כאן דברי, אדוני היושב-ראש. יש הערות להסתייגויות, ומן הסתם אני אעלה ואעיר אותן מאוחר יותר.

היו"ר ד' תיכון:

רבותי, יש מסתייגים, ואני אנסה קודם כול לנער את כל אלה שלא הגיעו.

קריאה:

– – –

היו"ר ד' תיכון:

חבר הכנסת דוד טל – איננו; חבר הכנסת חגי מירום – איננו; חבר הכנסת דוד צוקר – איננו; חבר הכנסת עזמי בשארה – איננו. לפיכך, נמצאים חבר הכנסת יונה יהב, שיש לו שלוש הסתייגויות, וחבר הכנסת חיים אורון, שיש לו הסתייגות אחת.

חבר הכנסת יונה יהב, לאחר שקיבלת היום מאמר מערכת ב"הארץ", אולי תבאר לנו מדוע אתה מוצג כנציג הכסף הגדול. בבקשה, 15 דקות.

חיים אורון (מרצ):

– – – זו אחת הפעמים היחידות שאני יכול להסכים עם נחמיה שטרסלר – – – שאני אסכים עם נחמיה שטרסלר בנושא כלכלי.

היו"ר ד' תיכון:

בהכירי אותך ולא מהיום, נדמה לי שדווקא מצאת שפה משותפת אתו.

חיים אורון (מרצ):

תלוי במה, בנושאים מדיניים.

היו"ר ד' תיכון:

זה לא בנושא מדיני.

חיים אורון (מרצ):

נושא כלכלי.

אפי אושעיה (העבודה):

אדוני היושב-ראש, רק הבהרה. אלה שאינם, גם אם מגיעים – – –

היו"ר ד' תיכון:

גם אם הם מגיעים, בשל קוצר הזמן והאילוצים שחלים עלינו היום – היום יום הזיכרון גם כן, וכולנו צריכים להתפזר לכל מיני מקומות. מי שאיננו, איבד את זכותו לדבר. לפיכך, ידבר חבר הכנסת יונה יהב.

אפי אושעיה (העבודה):

אבל לא מצביעים על ההסתייגות שלו.

היו"ר ד' תיכון:

בוודאי.

יונה יהב (העבודה):

איך כבודו עושה את זה?

היו"ר ד' תיכון:

15 דקות.

יונה יהב (העבודה):

על כל הסתייגות והסתייגות?

היו"ר ד' תיכון:

תחלק לך את הזמן כפי שאתה מבין. יש לך חמש דקות לכל הסתייגות; שלוש – 15 דקות.

יונה יהב (העבודה):

אבל כרגע יש רק הסתייגות אחת שעומדת, או אני מדבר על כל השלוש?

היו"ר ד' תיכון:

על השלוש. אני נותן לך 15 דקות.

יונה יהב (העבודה):

אני שמח, אדוני היושב-ראש, כנסת נכבדה, שאדוני אזכר את מאמר המערכת המפורסם של נחמיה שטרסלר, שבו הוא קבע שאני נציג הכסף הגדול בכנסת ישראל, וגם שמח על כך שאני לא נבחרתי לכנסת החמש-עשרה.

אני בא ואומר ומצהיר כאן – – –

היו"ר ד' תיכון:

תרשה לי בהזדמנות זו – כפי שאתה רואה, הנבחרת הלאומית של צה"ל נוכחת ביציע המכובדים, ובשם הכנסת – אנחנו שמחים לארח את החיילים המצטיינים של צה"ל ל-1999. יש להם יום ארוך, ולא רק היום – עד יום העצמאות. בשם הכנסת נתונה לכם תודתנו על כל מה שאתם עושים לנו. תודה רבה לכם.

בבקשה, חבר הכנסת יהב.

יונה יהב (העבודה):

יורשה לי בפתח הדברים להצטרף לברכות שהיושב-ראש השית על ראשי חיילים שיושבים כאן אתנו בגלריה. נבחרתם להיות המצטיינים של הצבא שלנו. אנחנו גאים בכם, מצדיעים לכם, מודים לכם שבאתם לחסות בצל קורתנו. חבל רק שזו תקופה של בין השמשות. כפי שאתם רואים, כנסת ישראל היום נמצאת בשטח ולא כל כך בבית פנימה.

על כל פנים, הנושא שעומד על סדר-היום הינו עבודה יוצאת מגדר הרגיל שהתבצעה במשך שנים רבות על-ידי ועדה בראשותו של כבוד מי שהוא היום נשיא בית-המשפט העליון, השופט אהרן ברק, ובאה לתת אחת ולתמיד מסמך ישראלי שבא לשקף מציאות עסקית-כלכלית של מדינת ישראל ולשים סוף למין אנכרוניזם שהתגבש או גולם בפקודת החברות, שחוקקה ב-1929, כמדומני. ומאז כ-70 שנה לא נעשו בה עבודות לעומק ולא הביאו לבית הזה כל הצעה רצינית, כדי לשנות באופן מהותי את חיי החברות ואת חיי המסחר במדינת ישראל.

אני יודע שהוועדה בראשותו של כבוד השופט ברק הסתמכה על עבודה שביצע פרופסור אוריאל פרוקצ'יה שיושב אתנו כאן ביציע המכובדים. הוא בהחלט זכאי לכל הכבוד הראוי על העבודה המסורה והמקיפה שנעשתה בהקשר זה.

אני מצטרף, כמובן, למלים החמות ביותר של יושב-ראש ועדת המשנה, שהיה לי הכבוד להימנות עם חבריה, חבר הכנסת מודי זנדברג, שאמר וביטא את דעת כולנו, שעבודתה של המשנה ליועץ המשפטי לממשלה, עורכת-הדין דידי לחמן-מסר, ועבודתו של עוזרה הנאמן, ערן, היו עבודות יוצאות מגדר הרגיל. גם אם לעתים התכתשנו בהרמת קול, הרי לא לשם ההתכתשות היה העניין אלא כדי להבהיר דברים, או לפעמים לנסות להעביר אל תוך הוועדה, ובאמצעות שכנוע אל תוך גוף החקיקה, דברים שהם ראויים מבחינת השטח המשפטי, שיצא לנו לחיות אותו 20 שנה טרם התמנינו לתפקיד בכנסת.

אני מקווה שהכול נעשה ברוח טובה ושבין כולנו נוצרה ידידות של ממש, שכן דיוני ועדת המשנה היו בהחלט על רמה מאוד גבוהה, היו ענייניים מאוד, והתוצר מונח כאן לפניכם.

למרות העובדה שבדקה שלפני עלייתי לדוכן אמרה לי הגברת לחמן-מסר שהיא מתנגדת להסתייגויות, אנסה בכמה מלים לשכנע את חברי במליאה שיש היגיון בהצעות הללו. אני רוצה לומר לחברי, חבר הכנסת חיים אורון, שיש לי אליו ואל פועלו הערכה עצומה וכבוד, שהמגזר העסקי הכלכלי איננו מלה גסה. המגזר העסקי הכלכלי הוא התשתית האמיתית לחיי כלכלת המשק שלנו. בהחלט חייבים ליצור למגזר העסקי הכלכלי אקלים נכון לעבוד במסגרתו, ולא הכול צריך להתמצות באמצעות הפריזמה של פיקוח צמוד.

כאן אני עובר להסתייגות שלי, האומרת שיש לאפשר לאספה הכללית להחליט, כי יושב-ראש הדירקטוריון יכהן גם כמנהל כללי של החברה, או שיוקנו לו סמכויות המנהל הכללי, כולן או מקצתן. לא נראה לי שניתן להתנגד להצעה שלי. מדובר בעיקר בחברות שהמחזור העסקי הכלכלי שלהן הוא נמוך. אם אנחנו משיתים עליהן הוראה שחובה לפצל בין שני התפקידים, בין יושב-ראש פעיל לבין מנהל כללי פעיל, אנחנו משיתים על קופת החברה הוצאה בלתי סבירה. לא רק זאת, אלא אנחנו יודעים שניתן לעקוף את ההוראה.

היו"ר ד' תיכון:

מדובר בחברות ציבוריות?

יונה יהב (העבודה):

כן.

היו"ר ד' תיכון:

בחברות ציבוריות הרשומות בבורסה?

יונה יהב (העבודה):

כן, כן.

היו"ר ד' תיכון:

אז איך יש חברה דלה? הרי בדרך כלל אם היא רשומה בבורסה היא גייסה כסף מהציבור.

יונה יהב (העבודה):

לא, אבל יכול להיות אפילו שה-TURNOVER עומד על מיליון דולר, ואנחנו הרי יודעים מה זה מנכ"ל ואיזו הוצאה אמורה להיות בעצם המינוי של מנכ"ל. לכן אנחנו אומרים, שלאספה הכללית יש מספיק שיקול דעת לראות את כל הנתונים הכלכליים והאחרים ולומר אם יש מקום לעוד פונקציה כזאת.

אברהם שוחט (העבודה):

אבל היושב-ראש יכול להיות בשכר.

יונה יהב (העבודה):

בבקשה?

היו"ר ד' תיכון:

שאחד מהם יהיה ללא שכר.

אברהם שוחט (העבודה):

מי אומר שצריך לשלם לו שכר?

יונה יהב (העבודה):

אני אומר, שמאוד בנקל יכול בעל שליטה, שהוא היושב-ראש והוא זה שמנווט את העניינים – ואנחנו הרי מכירים את המציאות הכלכלית במדינת ישראל – להפוך את עצם ההנחתה הזאת לפיקציה בכך שהוא ממנה את בנו, או שהוא ממנה את עושה דברו, או שהוא ממנה סתם איזו בובה שממלאת אותה פונקציה שאנחנו השתנו עליו על-פי החוק ולא התרנו כל שיקול דעת או כל הנחה.

היו"ר ד' תיכון:

אבל בכל מקרה זה יהיה נכון.

יונה יהב (העבודה):

מה אני בא ואומר?

חיים אורון (מרצ):

– – –

יונה יהב (העבודה):

הרי בכל העולם המערבי, ההסתייגות שאני מבקש שתתקבל כאן היא דבר שהוא חיזיון נפרץ והוא מחיי היום-יום העסקיים.

היו"ר ד' תיכון:

איפה? בארצות-הברית?

יונה יהב (העבודה):

אביא רק דוגמה אחת לגבי חברה קטנה מאוד, עם מחזור עסקי מאוד מצומצם. היא נקראת "מיקרוסופט". היושב-ראש והמנכ"ל שלה הם אותה דמות. אנחנו רק רואים שהתוצאות העסקיות של החברה הזאת מרקיעות שחקים משנה לשנה.

אנחנו חייבים ליצור איזו אלסטיות ביכולת של בעלי השליטה לקבוע את המבנה העסקי שלפיו הם עובדים. לא קורה שום אסון אם קיימת זהות. הראיה, שב-50 שנה של עצמאות ישראל וב-70 שנה של החוק הזה היתה אפשרות של זהות, "אונה פרסונלס", בין היושב-ראש לבין המנכ"ל. שום אסון לא קרה.

היו"ר ד' תיכון:

קרו הרבה אסונות.

יונה יהב (העבודה):

למשל, כבודך?

היו"ר ד' תיכון:

חברות שלא התנהלו כהלכה.

יונה יהב (העבודה):

היו חברות שהיו בהן שתי הפונקציות האלה וגם כן – – –

היו"ר ד' תיכון:

היו חברות שלא התנהלו כהלכה, משום שהמנכ"ל והיושב-ראש חד הם.

יונה יהב (העבודה):

אבל היו גם הרבה מאוד תוצאות, שאתה חווית וגם אני ראיתי אותן, של תוצאות עסקיות קשות מאוד, והיו שתי פונקציות כאלה.

היו"ר ד' תיכון:

זה נכון, אבל הסבירות שזה יקרה כשאדם אחד ממלא את שתי הפונקציות היא גדולה יותר.

יונה יהב (העבודה):

אני לא מסכים להנחה הזאת של אדוני; לחלוטין אני לא מסכים. אני בהחלט לא חושב שצריכים להשית על החברה הוצאה נוספת, או מעמסה נוספת מבחינת התקנים, כאשר לאספה הכללית, שיש לה כל הסמכויות וכל החומר לדוש, לדון ולהחליט, יש כל הכוחות לבוא ולומר: אנא, הפרידו, או: אנא, אל תפרידו. זה עיקרה של ההסתייגות.

היו"ר ד' תיכון:

האספה הכללית בדרך כלל נתונה להשפעתם של בעלי העניין. הם בלאו הכי עושים בחברה כבשלהם. אז מה אכפת לך שתהיה הפרדה בין שני התפקידים, כדי שלפחות תיאורטית לא ינגנו מנגינה אחת.

יונה יהב (העבודה):

אבל למה ליצור דבר שמבחינה כלכלית אי-אפשר לעמוד בו? לא תמיד אפשר לעמוד בו. למה לא לאפשר את האלסטיות הזאת? האלסטיות הזאת בעולם הכלכלי – – –

היו"ר ד' תיכון:

אז שתימחק החברה מן הבורסה, אם אין לה אפשרות.

יונה יהב (העבודה):

לא, בחייך.

הצעות רכש אנחנו רואים עכשיו ב"דלק". אנחנו רואים כמה קשה לו להשיג את הצעת הרכש עד תומה ולהפוך את החברה מציבורית לפרטית.

היו"ר ד' תיכון:

ב"דלק" הסיבה היא אחרת. זה עניין של כדאיות.

יונה יהב (העבודה):

אבל, אדוני, בוא נלך על הדרך ההפוכה. איזה נזק נגרם בכך שיש הסתייגות מסוג זה, שמאפשרת את האלסטיות הכלכלית הזאת? למה לא לאפשר את האלסטיות הכלכלית הזאת? אין שום רע בעניין הזה.

היו"ר ד' תיכון:

זה באמת לא הדבר העיקרי בחוק.

יונה יהב (העבודה):

לא, זה בהחלט לא הדבר העיקרי בחוק.

בהסתייגות שלי לסעיף 131 אני מבקש להוסיף את המלה "רשאי", כדי לתת לעניין מונח הרבה יותר אלסטי גם בהקשר זה. אני רוצה לקרוא את הסעיף עצמו, סעיף 131, אם יורשה לי: "בעל מניה שהוא נאמן יירשם במרשם בעלי המניות, תוך ציון נאמנותו, ויראו אותו לעניין חוק זה כבעל מניה". לדעתי, מוסד הנאמנות בצורה שהוא מנוסח בסעיף 131, בצורה הדווקנית שבה הוא מנוסח, נפגע בצורה קרדינלית.

אדם שהוא בעל מניות נאמן בשמו של אחר, בכך הוא רוצה ליצור איזו הסתתרות. הוא שם בחזיתו, on the face of it, אדם אחר ולא את עצמו. מאחר שלא הצלחתי לחלוטין לגרום שהסעיף הזה יקועקע במהות שבה הוא מסורטט כאן, ביקשתי להכניס את המלה "רשאי" ובצורה כזאת לאפשר את שיקול הדעת של הנאמן; אם הוא רוצה לחשוף עבור מי הוא נאמן, שיירשם במרשם בעלי המניות ככזה. אבל אם רוצים לשמור את הסודיות, אם רוצים לשמור את החשאיות, אם רוצים לשמור את המסך שירד, שאותה נאמנות אפשרה למסך הזה לרדת, מדוע לא לאפשר זאת? בצורה כזאת שאנחנו רושמים נאמן מתחיל החיטוט הזה, מתחיל החיפוש הזה, מתחילה חקירה הבולשת לראות מי הנאמן הזה, ובכך אנחנו מקעקעים את כל מוסד הנאמן.

ההסתייגות האחרונה היא לגבי סעיף הדח"צים – הדירקטורים החיצוניים. כפי שאמר יושב-ראש ועדת המשנה, הצעת החוק הזאת מחליפה את שם הדמ"צ – הדירקטור מקרב הציבור – לשם "דירקטור חיצוני". אני אקרא את הסעיף המוצע, סעיף 239: "(א) בחברה ציבורית יכהנו שני דירקטורים חיצוניים" – בכך אין שינוי מהמקובל היום – "(ב) הדירקטורים החיצוניים ימונו על-ידי האספה הכללית ובלבד שיתקיים אחד מאלה: (1) במניין קולות הרוב באספה הכללית ייכללו לפחות שליש מכלל קולות בעלי המניות שאינם בעלי השליטה בחברה או מי מטעמם הנוכחים בהצבעה; במניין כלל הקולות של בעלי המניות האמורים לא יובאו בחשבון קולות הנמנעים; (2) סך קולות המתנגדים בקרב בעלי המניות האמורים בפסקה (1) לא יעלה על שיעור של 1% מכלל זכויות ההצבעה בחברה".

התיקון שמוצע על-ידי הוא, שהדירקטורים החיצוניים ימונו על-ידי האספה הכללית, כפי שכתוב בהצעה המקורית, ברוב קולות, אלא אם כן התנגדו למינוי לפחות מחצית מכלל קולות בעלי המניות שאינם בעלי שליטה בחברה או מי מטעמם הנוכחים בהצבעה ומהווים לפחות 1% מכלל זכויות ההצבעה בחברה. במניין כלל הקולות של בעלי המניות האמורים יבואו בחשבון קולות הנמנעים.

קראתי את מה שכתב היום הכתב המלומד נחמיה שטרסלר. הוא אומר, שלעולם לא יוכלו להשיג אותו מניין כפי שאני מציע בהצעת התיקון שלי. אני בהחלט חולק עליו גם מבחינת העניין וגם מבחינת הפרקטיקה היומיומית כפי שהתנסיתי בה. מדובר על מחצית מהנוכחים באספה, לא מחצית מהרשומים. אומנם, העניין הזה נותן הרבה יותר אלסטיות לבעלי השליטה, אבל אנחנו צריכים לזכור שנפרדנו מאותה ועדה שהיתה רק פרופורמה, שבדקה את המסמכים שהגיש המועמד להיות דח"צ וראתה אם אכן ההצהרות שלו מתאימות בשטח או לא, או אותה ועדת-נכט, שכל כך התהדרנו בה, שלא היתה בעלת משקל לקבוע אם אדם מסוים ייבחר כדירקטור חיצוני או לא. באופן שאנחנו מציעים כאן יש בהחלט הקלה, שבפירוש עונה על אותה שיטה אלסטית שאני מבקש שהחוק הזה יקנה למגזר העסקי הכלכלי כשהוא בא לנהל את עסקיו. בסך הכול אנחנו לא רוצים לשים עליו מוסרות, אלא לאפשר לו עבודה בנוחות מתוך בקרה, אבל בקרה סבירה.

בהזדמנות זאת אני מבקש להודות ליושב-ראש ועדת המשנה, חבר הכנסת מודי זנדברג, על העבודה השקדנית והיוצאת מן הכלל, על האמון שהוא רחש לחברים שהשתתפו בישיבות, על הצורה הסבלנית שהוא ניהל בה את הישיבות האלה ועל העובדה שהוא הצליח תחת שרביטו להביא לידי סיום עבודה של 15 שנה. יישר כוח וכל הכבוד.

היו"ר ד' טל:

תודה רבה, חבר הכנסת יהב. אדוני, חבר הכנסת חיים אורון, בבקשה, הסתייגות אחת.

חיים אורון (מרצ):

אדוני היושב-ראש, חברי הכנסת, אני רוצה לצרף את ברכותי לכל העוסקים במלאכה החשובה הזאת, לחבר הכנסת מודי זנדברג, יושב-ראש ועדת המשנה, ולכל האחרים, לאוריאל פרוקצ'יה ידידי שנמצא פה למעלה. לא הייתי שותף בוועדה ולא בוועדת המשנה, אבל אני יודע עד כמה ציפו במקומות שונים להשלמת העבודה הזאת. יישר כוח.

לפני הצגת ההסתייגות שלי אני רוצה להגיד משפט אחד לגבי ההסתייגות האחרונה של חבר הכנסת יונה יהב. אני מודה, שלטעמי נושא אחד בחוק הזה נשאר לא פתור, ואין לי פתרון טוב יותר מזה שהיה בחוק המקורי, והוא עניין הדמ"צים; ושינוי השם לא משנה את המזל בהקשר זה. בעניין הזה אנחנו בבעיה. כשאתה ואני משוחחים בעניין הזה עם חלק מחברינו הטובים ביותר שמשמשים כדמ"צים בחברות גדולות ובחברות גדולות עוד יותר, יש לנו סיבה טובה להרבה שאלות.

היו לי הצעות בכיוון אחר לחלוטין. אני מודה, שבשלב מסוים של החקיקה שוכנעתי לרדת מהן, כי השתכנעתי שהן לא מספיק בשלות. אני מוכרח להעיד על עצמי שלא היה לי זמן להתפנות ולגבש הצעה אחרת, ויכול להיות שאין פתרון יותר טוב. המגמה שמופיעה בהצעתך היא בוודאי לא בכיוון המחשבה שלי: להפחית עוד את משקלם, לתת לבעלי שליטה מעמד עוד יותר חזק. למה, זה מה שחסר להם עכשיו? יש מלה נוחה – "יתר גמישות"; משמעות הגמישות היא, שיכול להיות שבסופו של דבר נקבל תמונה יותר חמורה מאשר עכשיו.

יונה יהב (העבודה):

למה להלך אימים? זה ביזנס. מה הם עושים נגד?

חיים אורון (מרצ):

לא, אם זה ביזנס למה צריך את כל המבנה הזה? הוא יודע הכי טוב, הוא מסתדר לבד. הרי מדובר פה בחברה ציבורית. חלק מרכזי בחוק הזה הוא הגנה על אותם בעלי מניות שאינם בעלי שליטה; הם לא תמיד מצויים בחומר אבל הם סומכים על הדוחות.

היושב-ראש תיכף יוריד אותי, כי זמני קצר.

היו"ר ד' טל:

לא, אם זה ימנע ממך להגיד את עמדתך אאפשר לך עוד דקה.

חיים אורון (מרצ):

אני פונה לחברי הכנסת, יכול להיות שגם חבר הכנסת מודי זנדברג יעשה את זה. לטעמי, גם סעיף 239 כפי שהוא מופיע בהצעת החוק המקורית הוא מינימום שבמינימום. אני מקווה שבהמשך יהיה ניתן לשכלל ולגבש יותר את מעמדם של הדמ"צים, או הדח"צים או שמות אחרים. כרגע לא מקובלת עלי הצעתך, שמשמעותה עוד הפחתה במעמדם.

אני רוצה להציע את הצעתי. הצעתי מדברת רק על הזכות בחברה פרטית שיש בה מעל 200 עובדים. זכותם של העובדים באותה חברה לראות את הדוחות של החברה הזאת באופן מסודר ובמתכונת שמוסכמת עם בעלי החברה. יש שותף אחד בכל החברות שנמצא בנחיתות, והוא ציבור העובדים. אני לא מדבר על חברה קטנה של 15, 20 או 30 עובדים; חברה של 200 עובדים זו כבר חברה, והעובדים הם חלק מאוד מרכזי בתוכה. על מה מדובר? על זכותם לדעת מה יש בדוחות. למשל, רק הבוקר יש שביתה באחד המקומות – זה לא פותר את העניין הזה – כשפתאום 300 עובדים ב"חרסה" בבאר-שבע מצאו את עצמם במצב שמכרו אותם; נודע להם מהעיתון שמכרו אותם למישהו אחר. אני לא מציע שתהיה להם זכות וטו על המכירה, אני לא מציע שהם יוכלו למנוע פעולה של הבעלים, אבל צריך להביא לידיעתם את הדבר האלמנטרי, שמכרו אותם לבעלים אחרים בתוך לילה; זה נודע להם פתאום.

אליעזר זנדברג (בשם ועדת החוקה, חוק ומשפט):

ההצעה שלך עוסקת בעיון.

חיים אורון (מרצ):

אני הלכתי למקרה קיצוני. העיון בדוחות מאפשר לציבור העובדים שמצוי במפעל אינפורמציה; לא מדובר באדם זר, שזה מקור פרנסתו. אם מותר לומר, מתברר יותר ויותר שזה ההון הצבור הכי חשוב של המפעל הזה. אני לא רוצה לפגוע בשום הון, אבל זה לגיטימי בשביל להגן על הון מטריאלי. נעשה את כל ההסדר הזה בשביל שישופר מעמדם של עובדים לא בתחום השליטה, לא בתחום הניהול אלא בתחום האינפורמציה. תהיה להם יותר אינפורמציה מה קורה במקום העבודה שבו הם עובדים לפעמים חמש שנים, לפעמים 30 שנה, ותורמים בו את כל הידע שלהם, את כל רצונם. כפי שאתה אומר, אי-אפשר לראות בבעלי העסקים את האויב של המערכת הכלכלית; בוודאי לא הם אויבי המערכת הכלכלית, בוודאי אי-אפשר לראות בעובדים של אותו מקום עבודה את מי שרוצה את רעתו.

אני לא מצליח להבין למה היתה התנגדות כזאת לקבלת ההסתייגות. אני מקווה שבמליאת הכנסת יימצא רוב שיאפשר לעובדים במפעל או במקום עבודה – לא תמיד זה מפעל, זה יכול להיות משרד אדריכלים או משרד מחשבים – של יותר מ-200 עובדים, שעובדיו יוכלו לעיין בדוחות באופן מוסדר ועל-ידי נציגות מסודרת. זה מופיע בהצעת החוק. אגב, חוקים מהסוג הזה או פרטים מהסוג הזה מופיעים בכמה ארצות בעולם. תודה רבה.

היו"ר ד' טל:

תודה רבה, חבר הכנסת אורון.

חברי הכנסת, אנחנו עוברים להצבעה. אדוני מבקש להשיב? יש לו כל הזכות להשיב.

אליעזר זנדברג (בשם ועדת החוקה, חוק ומשפט):

אדוני היושב-ראש, אני מבקש להשיב על ההסתייגויות, למסתייגים, ואני אתחיל עם הסתייגותו הראשונה של חבר הכנסת יונה יהב, שעוסקת, בעצם, בשילוב של שני סעיפים – סעיף 95 וסעיף 121. ראשית, אני רוצה לציין כמה עובדות.

לפי ההצעה המקורית של ועדת-ברק, מאחר שתפקיד הדירקטוריון הוא לפקח על ההנהלה, נקבע כי היושב-ראש לא יכהן כמנהל הכללי, כי אז יושב-ראש הגוף המפקח הוא המפוקח בעצמו, וזה בעצם ההיגיון שעומד מאחורי ההצעה הקיימת ולא עומד למסתייגים במקרה הזה. אבל, ולאחר דיונים במליאת הוועדה, קבענו פשרה; הפשרה המופיעה בסעיף 121(ג) להצעת החוק, כלומר בסיטואציה מסוימת האספה הכללית רשאית, בהסכמת שני-שלישים מבעלי המניות מקרב הציבור, לוותר על ההפרדה בתפקידים ולהסכים שיכולת הפיקוח תוחלש, זאת מאחר שנקודת המוצא היא שיכולת הפיקוח הנפרד נועדה להבטיח את בעלי המניות מקרב הציבור, ואם אלה מוכנים לוותר על כך, זו זכותם. אבל ההגבלה היתה גם בזמן; כלומר, שינוי שכזה חל לפרק זמן מסוים.

אני חושב, אדוני היושב-ראש, שההצעה שקיבלנו כהצעת פשרה היא ההצעה הטובה והנכונה, כיוון שאם נקבל את הסתייגותו של חבר הכנסת יהב, שהיא, למעשה, להשמיט את הצורך בקבלת הסכמת בעלי המניות מקרב הציבור, הרי בכל מקרה באספה הכללית יש רוב קולות לבעל השליטה, והוא בדרך כלל זה שממנה את היושב-ראש למנכ"ל. מכאן שקבלת ההסתייגות פירושה מתן זכות לבעל השליטה להחליט בעצמו, ללא צורך בהסכמה פוזיטיבית של המיעוט, אם תתבצע ההפרדה האמורה בין היושב-ראש למנכ"ל.

אמר כאן חבר הכנסת יונה יהב, שיש סיטואציות שבהן יש בבורסה חברות דלות, ובשם האחריות, כך אמר בעצם חבר הכנסת יהב, אנחנו יכולים לצפות שלבעלי המניות יש אחריות מסוימת. הם לא באים לשם סתם כדי לעשות כל מיני דברים בלתי אחראיים. בשם אותה אחריות אני סבור, שבסיטואציות האלה יימצאו אותם שני-שלישים של בעלי מניות מקרב הציבור, או הכמות הנדרשת של בעלי מניות מקרב הציבור שיסכימו להצעה לפרק זמן מסוים.

אני חושב, אדוני היושב-ראש, שזו השיטה הנכונה על מנת לשמור על האיזון. קבלת ההסתייגות פירושה, שההחלטה בידי בעל השליטה הממנה ממילא את בעלי התפקידים בחברה, ומטרת ההפרדה – שמירה על אינטרס של בעלי המניות מהציבור – תסוכל.

אשר לסעיף 131, כאן חבר הכנסת יונה יהב מציע להקל בכל הנוגע לחובה לציין את נאמנותו של נאמן כשהוא נרשם במרשם בעלי המניות, והוא מציע שלא לחייב אותו באופן פוזיטיבי, אלא לומר שהוא רשאי לבוא ולרשום את הנאמנות.

בהסתייגות האמורה מוצע, כפי שאמרתי, להפוך את החובה לרשות בלבד. אם ההסתייגות תתקבל, עלולה להיגרם, לדעתי, תקלה רבה לתקנת הציבור, מאחר שלא יהיה ידוע מי הוא נאמן. הסעיף המוצע איננו פוגע בחובת הסודיות החלה על נאמן. אין כאן חובה על נאמן לחשוף עבור מי הוא מחזיק בנאמנות את המניות, אין כאן חובה לקבוע עבור מי הוא נאמן, אלא את עצם הנאמנות, וזו, לדעתי, דרישה מקובלת וחיונית לסדר הציבורי.

הסעיף השלישי הוא סעיף 239 – הסתייגותו של חבר הכנסת יונה יהב לסעיף 239. אני סבור, שהעלאת הרף, כפי שמציע חבר הכנסת יונה יהב – אני אקצר כאן – העלאת הרף של המתנגדים למחצית, בעוד שעל-פי החוק המוצע נדרשת רק תמיכת שליש, מסכלת את המטרה העומדת ביסוד ההסדר המוצע, ולפיו לא ההתנגדות חשובה כי אם התמיכה במועמד, וידוע שקשה, קשה לאסוף בעלי מניות על מנת שיבואו בכמות הזאת. זאת ועוד: השגת שיעור של מחצית מקרב בעלי המניות מהציבור כמתנגדים להקמה היא בלתי אפשרית, כפי שאמרתי. בדרך כלל בעלי מניות מקרב הציבור נמנעים מלהופיע לאספות כלליות, לפיכך הצורך בהשגת שליש תומכים אפקטיבי בהרבה למען האינטרס המובהק של מינוי דירקטור חיצוני ראוי, שאיננו תלוי בבעל השליטה בחברה.

קבלת ההסתייגות תשים לאל את המטרה העומדת ביסוד קיומו של הדירקטור – – –

היו"ר ד' תיכון:

איך, בסוף, יתמנה דמ"צ – דירקטור מטעם הציבור?

אליעזר זנדברג (בשם ועדת החוקה, חוק ומשפט):

זה יהיה דח"צ, אדוני.

יונה יהב (העבודה):

– – –

היו"ר ד' תיכון:

מה?

יונה יהב (העבודה):

– – –

היו"ר ד' תיכון:

איך הוא יתמנה בסוף?

אליעזר זנדברג (בשם ועדת החוקה, חוק ומשפט):

אני אסביר לך, אדוני היושב-ראש.

היו"ר ד' תיכון:

למה אני אומר לך? כי היה לי חלק בעניין יצירת המאפיינים ליצור הזה שנקרא דמ"צ, ואני רוצה לומר לך, שכל הדמ"צים – אולי מלבד אחד או שניים; כל השאר אכזבו ושימשו כנציגים של בעלי העניין.

אליעזר זנדברג (בשם ועדת החוקה, חוק ומשפט):

מכאן, אדוני היושב-ראש, בדיוק הסיבה והטעם לכך שאנו מציעים הצעה אחרת. ההצעה שלנו – – –

היו"ר ד' תיכון:

תפרט איזו הצעה יש לך כדי למנוע מהדמ"צ להיות שלוחו של בעל העניין שממנה אותו.

אליעזר זנדברג (בשם ועדת החוקה, חוק ומשפט):

ההצעה היא מבחן כפול או מבחן משולש – – –

היו"ר ד' תיכון:

בלאו הכי הרי זה יבוא בהמלצתו.

אליעזר זנדברג (בשם ועדת החוקה, חוק ומשפט):

לא, אדוני. הדירקטורים החיצוניים ייקבעו, ייבחרו, לאחר שיקבלו תמיכה של שליש מבעלי המניות שאינם בעלי עניין, כלומר שליש מקולות בעלי המניות מקרב הציבור, או ששיעור המתנגדים לא עלה על 1%. כך אנחנו מבטיחים, שבעל השליטה, שממילא – – –

היו"ר ד' תיכון:

אבל אלה לא באים כלל לאספות הכלליות.

אליעזר זנדברג (בשם ועדת החוקה, חוק ומשפט):

כן, אבל אדוני היושב-ראש, זה בדיוק העניין.

היו"ר ד' תיכון:

באספות הכלליות יהיו בעלי העניין ונציגי קרנות הנאמנות וקופות הגמל. איך אתה מבטיח שהדמ"צ יהיה נציג אותנטי של הציבור – –

אליעזר זנדברג (בשם ועדת החוקה, חוק ומשפט):

אני מבטיח, אדוני היושב-ראש, על-ידי זה – –

היו"ר ד' תיכון:

– – ולא של בעלי העניין?

אליעזר זנדברג (בשם ועדת החוקה, חוק ומשפט):

– – שאני קובע אחד משני מסלולים שיאפשרו, למי שמעוניין לבוא ולהתנגד, או לחלופין למי שמעוניין לבוא ולהבטיח את התמיכה, לפעול באחד מהם; או לגייס שליש מקולות בעלי המניות מקרב הציבור או לדאוג ששיעור המתנגדים לא יעלה על 1%.

כאן, אדוני היושב-ראש, אני חושב שהלכנו בדרך אחרת, שונה. נוסף על כך, אדוני היושב-ראש – – –

היו"ר ד' תיכון:

אני שואל, מדוע לא תנתק את הקשר בין הדמ"צ לבעלי העניין? הדמ"צ מייצג את בעלי המניות מקרב הציבור. אם הוא התמנה או הומלץ על-ידי מישהו שהוא בעל עניין, הוא ייצג תמיד את האינטרס של בעל העניין – ותאמין לי שאין חכם כבעל ניסיון. אני ראיתי דמ"צים שמעיר להם בעל העניין באמצע הישיבה: אדוני, אתה צריך לזכור מי משלם לך.

אליעזר זנדברג (בשם ועדת החוקה, חוק ומשפט):

אדוני היושב-ראש, אני אסביר לך. ראשית, זה כבר לא דמ"צ אלא דח"צ. שנית, לא בעל מניות כזה או אחר ממנה אותו, אלא האספה הכללית. בעניין הזה, לפחות מהבחינה הפורמלית, זה המצב. אבל קבענו שהחברה לא תמנה דמ"צ כזה באמצעות מנגנון האישור ולא תוכל לאשר עסקאות עם בעלי עניין. אבל מעבר לזה אני רוצה לומר לך, אדוני היושב-ראש, שהרחבנו את מעגל החבויות, את מעגל האחריות של הדירקטורים, לרבות הדירקטורים החיצוניים. קבענו סייגים ומבחנים שהם הרבה יותר חמורים מבחינת המהות מאשר הישגים ומבחנים שקיימים היום.

אנחנו מקווים, ושוב אני חייב לומר, הלוא אין כאן שום נושא שאפשר לומר שהוא נכון במלוא מאת האחוזים של ודאות לעומת אפס אחוז, מן הצד השני. ניסינו לבנות כאן מנגנון שלדעת כל המומחים הוא מנגנון סביר ונכון וראוי – –

היו"ר ד' תיכון:

השאלה, תאמין לי – – –

אליעזר זנדברג (בשם ועדת החוקה, חוק ומשפט):

– – ומאפשר את היכולת של הדח"צ לבוא ולהתנגד או לפעול, אפילו בשם השוט שמופעל עליו, במידת האחריות שלו לפעולות שהוא מאשר או לא מאשר.

היו"ר ד' תיכון:

איך? איך?

אליעזר זנדברג (בשם ועדת החוקה, חוק ומשפט):

קבענו כאן שורה של הוראות שעוסקות באחריות – פירטתי בדברי לפני כן. קבענו, למשל, אדוני היושב-ראש, אותן הוראות שמגינות או קובעות כיצד ימנו אותו; איזה מנגנון מקרב בעלי המניות של הציבור יבוא ויקבע ויאשר את המינוי. כלומר, הרחקנו לכת בעניינים הללו, תוך שיתוף אותם גורמים לא נגועים או שאינם קשורים לבעלי השליטה במנגנון המינוי, תוך הגברת האחריות שיש על אותו דח"צ במהלך תפקידו ותוך קביעת סייגים במקרים שבהם אותו דח"צ לא מונה כלל. כך ניסינו לבנות איזו מערכת משולבת, שהיא שונה במהותה מהמערכת הקיימת היום. יבוא אדוני היושב-ראש ויגיד: זה לא מספיק – אפשר לעיין בפרוטוקולים ולראות כיצד גם על הנושאים האלה התנהלו מאבקים ודיונים, ואני חושב שההצעה שקיבלנו היא הצעה סבירה מבחינת האיזון שבה.

היו"ר ד' תיכון:

אני שואל אם אין דרך לנתק את הקשר בין הדמ"צ או בין הדח"צ, כך אתה קורא לו?

אליעזר זנדברג (בשם ועדת החוקה, חוק ומשפט):

דח"צ – דירקטור חיצוני.

היו"ר ד' תיכון:

– – – הקשר בין הדמ"צ לבין בעלי העניין. לנתק לחלוטין את הקשר – –

אליעזר זנדברג (בשם ועדת החוקה, חוק ומשפט):

אני לא יודע מה – – –

היו"ר ד' תיכון:

– – כך שאני אוכל לשבת בחברות שלו אף שהוא לא רוצה אותי.

אליעזר זנדברג (בשם ועדת החוקה, חוק ומשפט):

אדוני היושב-ראש, אותך אפשר להציע – – –

חיים אורון (מרצ):

– – –

היו"ר ד' תיכון:

בסדר. זה מה שאני שואל.

אליעזר זנדברג (בשם ועדת החוקה, חוק ומשפט):

אדוני היושב-ראש, כל אחד יכול להציע אותו דירקטור חיצוני – – –

היו"ר ד' תיכון:

הרי מה הבעיה? תסלח לי, מה הבעיה? אנחנו עומדים בפני תופעה שבעצם בעלי העניין, אני לא רוצה לומר "עושקים" את בעלי המניות מקרב הציבור כשהם קובעים לעצמם משכורות עתק והוצאות ללא סוף, ללא יחס בכלל לביצועים של החברה. השאלה היא, מה יכול הדמ"צ, שחייב בעצם להיות המתריע בשער, לעשות? בעצם, הוא חייב להיות משתף הפעולה של בעלי העניין, ושוב נמשיך לראות את התופעה הזאת, שחברות שלא מרוויחות כסף, שכר הבכירים שלהן, בעלי העניין, מרקיע שחקים ללא יחס בכלל למידת התרומה שלהם לעבודת החברה.

אליעזר זנדברג (בשם ועדת החוקה, חוק ומשפט):

אדוני היושב-ראש, אני מפריד בין נושא השכר, שהוא נושא כבד בפני עצמו, לבין תפקידים נוספים שיש לדח"צ – – –

היו"ר ד' תיכון:

לא, לא, אבל אחד מהתפקידים שלו זה לא לתת לעשוק את – – –

אליעזר זנדברג (בשם ועדת החוקה, חוק ומשפט):

אני מסכים, אדוני היושב-ראש, אבל אני חושב שנושא הדח"צ רחב יותר. אגב, להערכתי, הנושא של שכר הבכירים צריך להיפתר באמצעות כלים אחרים, אבל בוא נעזוב את זה לרגע בצד.

היו"ר ד' תיכון:

הוא לא נפתר.

אליעזר זנדברג (בשם ועדת החוקה, חוק ומשפט):

לא אמרתי שנפתר; אמרתי: צריך להיות. יש כאן שורה של עניינים שכל אחד ואחד מהם בשלב אחר מאפשר להגביר את הפיקוח. אם דיברנו, למשל, על מידת האחריות שיש לדח"צ בהיותו דירקטור בנסיבות מסוימות, אם דיברנו על כך שהוא צריך תמיכה מסוימת או צריך למנוע התנגדות של חלק מסוים מבעלי המניות מטעם הציבור, המשמעות היא שיש סוג של חובה או פנייה גם אליהם. כפי שאמרת, אותו דח"צ נבחר ולאחר מכן היושב-ראש אומר לו: בזכותי אתה כאן – או משהו בדומה לזה. אם הוא מציית לו, בפעם הבאה – הלוא המבחן הוא תמיד לסיבוב הבא, כי אחרי שאדם נבחר, הוא כבר נבחר – – –

היו"ר ד' תיכון:

ממילא הוא נבחר לקדנציה אחת, לחמש שנים.

אליעזר זנדברג (בשם ועדת החוקה, חוק ומשפט):

אדוני, בעניין הזה ידוע לכול, שגם בעלי המניות מקרב הציבור, על-פי ההסדר החדש ולא על-פי ההסדר שחבר הכנסת יהב מציע – על-פי ההסדר החדש שמופיע בחוק, יש להם האפשרות לבוא ולהתנגד, לבוא ולמנוע במידת הנדרש, על-פי החלטתם. כך שניסינו להסביר את הדברים האלה – – –

היו"ר ד' תיכון:

אבל מה המשקל שלהם באספה הכללית?

אליעזר זנדברג (בשם ועדת החוקה, חוק ומשפט):

המשקל שלהם, כפי שציינתי – – –

היו"ר ד' תיכון:

נניח שאני בעל מניה אחת בחברה X, לצורך העניין "אפריקה", ואני רוצה להתנגד לדח"צ או לדמ"צ. מה אני יכול לעשות באספה הכללית? יש לי מניה אחת.

אליעזר זנדברג (בשם ועדת החוקה, חוק ומשפט):

על-פי סעיף 239(ב)(1): מניה אחת לא תספיק – – –

היו"ר ד' תיכון:

מה היא כותבת לך שם? מניה אחת לא תספיק, כן?

אליעזר זנדברג (בשם ועדת החוקה, חוק ומשפט):

הם מדברים, פה, על – – –

היו"ר ד' תיכון:

אבל אני טרחתי לעבור ואני רוצה להיות, אתה יודע מה? אחד הדברים – – –

אליעזר זנדברג (בשם ועדת החוקה, חוק ומשפט):

אז אתה יכול לנסות לשכנע ולפעול, אדוני היושב-ראש.

היו"ר ד' תיכון:

אחד הדברים שמוצאים חן בעיני – שמראש, לפנסיה, לבוא לאספות כלליות ולהתחיל לעשות את המוות לבעלי העניין.

אליעזר זנדברג (בשם ועדת החוקה, חוק ומשפט):

אני משוכנע, אדוני היושב-ראש, שאז אתה תמצא כמה כלים אחרים, יעילים מאוד, במסגרת חוק החברות החדש, שיעזרו לך להגיע אל אותה כמות מינימלית של בעלי מניות מטעם הציבור שיכולים לבוא ולהתנגד או למנוע את אישורו של הדח"צ, כמו, למשל, האפשרות לפנות אליהם, לבקש מהם שישלחו כתב עמדה; לפנות אליהם ולבקש מהם שישתתפו ויקבעו עמדה כזאת או אחרת גם אם הם לא באים, כי חלק מהבעיה של בעלי המניות מקרב הציבור הוא העובדה שהם לא שותפים פעילים.

אנחנו בנינו שורה ומערכת של כלים. הוא יכול לבוא ולשכור אותם, אדוני היושב-ראש, אבל הכול משתלב יחדיו. יש שורה של כלים אשר יאפשרו לאותם בעלי מניות לבוא ולומר את דברם גם בנסיבות שבהן פיזית הם אינם מגיעים לדיון באספה.

בדרך הזאת, במסגרת הזאת, אדוני היושב-ראש, אם אתה או אחרים יחליטו לקומם או לגרום לכך שאנשים, בעלי מניות מטעם הציבור, יחשבו פעם או פעמיים אם הם רוצים לאשר או להתנגד או לקבוע עמדה או לבוא ולהשתתף בדרך כזאת או אחרת באספה – תוכל לעשות זאת, ואז, אם תאסוף את המינימום הנדרש של בעלי מניות, תוכל להשפיע.

היו"ר ד' תיכון:

תאמין לי שיהיה מעתה ואילך – – –

אליעזר זנדברג (בשם ועדת החוקה, חוק ומשפט):

הלוא גם אתה, אדוני היושב-ראש, לא היית רוצה – – –

היו"ר ד' תיכון:

תאמין לי שמעתה ואילך יהיה מעניין, מאחר שאני מחזיק כמויות של מניות לא גדולות אבל בהרבה, אני מבטיח לך שיהיה מעניין. האספות הכלליות תהיינה מעניינות.

אליעזר זנדברג (בשם ועדת החוקה, חוק ומשפט):

אני אשמח, אדוני היושב-ראש, אולי עוד ניפגש בחלק מהאספות האלה.

אני רוצה להשיב עוד על הסתייגות אחת של חבר הכנסת חיים אורון; מטרת ההסתייגות או ההצעה היא לאפשר לכל עובד בחברה פרטית שמעסיקה למעלה מ-200 עובדים לעיין בדוחות הכספיים של החברה. מדובר בחברות שאינן רשומות בבורסה.

אני רוצה לציין, אמרתי את הדברים האלה במסגרת הצגת הצעת החוק. היתה הצעה, שכל אדם יוכל לעיין בדוחות הכספיים של החברות הפרטיות, לא רק העובדים, אלא גם גורמים אחרים – – –

חיים אורון (מרצ):

– – –

אליעזר זנדברג (בשם ועדת החוקה, חוק ומשפט):

סליחה, אני רוצה להסביר, חבר הכנסת אורון. לא רק העובדים אלא גם – – –

היו"ר ד' תיכון:

השאלה, חבר הכנסת אורון, אם אתה שואל אותי, החוק הזה פרוץ ככברה, אבל האם הוא עדיף על פני מה שהיה בעבר? אין ספק. השאלה היא, אם לא מאשרים אותו היום – צריך להתחיל את כל הסיפור הזה מחדש, ואתה יודע, זה ייקח עוד 20 שנה.

חיים אורון (מרצ):

– – –

אליעזר זנדברג (בשם ועדת החוקה, חוק ומשפט):

אדוני היושב-ראש, סליחה, אני רוצה להתייחס להצעה או להסתייגות הספציפית של חבר הכנסת אורון, שאני חושב שאסור לקבל אותה, כיוון שדווקא קבלתה יוצרת מצב מעוות ולא הוגן.

נסים דהן (ש"ס):

– – – אפשר להחיל על ההצעה דין רציפות.

היו"ר ד' תיכון:

חוק הרציפות הוחל על ההצעה הזאת יותר מפעם אחת. לכן, אם היא נופלת, היא נופלת לחלוטין – צריך להתחיל להגיש מחדש את הצעת החוק.

אליעזר זנדברג (בשם ועדת החוקה, חוק ומשפט):

אנחנו דחינו את העיקרון של חשיפת דוחות כספיים של חברות פרטיות לעיון. לא קיבלנו את העיקרון, כי חששנו שבכך ייפגע המהלך התקין של העסקים – סודיות מסחרית, ועוד. אני חושב, שאם נשנה את העמדה הזאת ונקבע זכות עיון רק לעובדים – לא לנושים, לא ללקוחות, לא לספקים – יצרנו עיוות כפול ומכופל.

לכן אני חושב, שהעניין הזה – ואני מציע לך, חבר הכנסת אורון, אולי מן הראוי לבוא ולבדוק את הסוגיה כולה של זכות העיון במסגרת אחרת. החוק הזה נכנס לתוקפו ב-1 בפברואר שנת 2000. יש מספיק זמן לקיים דיונים נוספים, אבל אני חושב שקבלת ההסתייגות היום – –

היו"ר ד' תיכון:

אין זמן, אין זמן.

אליעזר זנדברג (בשם ועדת החוקה, חוק ומשפט):

– – תיצור עיוות חמור יותר מההצעה המקורית, ולדעתי, את שתיהן יש לדחות, כי יש בהן, לצד בעייתיות רבה בהגדרה של עובדים ומה היא זכות עיון וכדומה, עיוות גדול ופגיעה בסודיות מסחרית ובחיי המסחר בכלל. תודה רבה.

היו"ר ד' תיכון:

תודה – – –

אליעזר זנדברג (בשם ועדת החוקה, חוק ומשפט):

לסיכום, אני מבקש לדחות את כל ההסתייגויות.

היו"ר ד' תיכון:

רבותי, אנחנו ניגשים להצבעה לפני שאני מתחלף. הצעת חוק החברות בקריאה שנייה. אדוני המזכיר, תעקוב אחרי צורת ההצבעה.

חבר הכנסת דוד טל, מה עם ההסתייגות שלך? הוא איננו?

נסים דהן (ש"ס):

לא נוכח.

היו"ר ד' תיכון:

יצא. הוא היה כאן. יצא והלך. ההסתייגות של חבר הכנסת מאיר שטרית ודוד טל לשם החוק נופלת.

רבותי, לשם החוק ומסעיף 1 עד 120 אין הסתייגויות. מי בעד, מי נגד? אפשר להצביע.


הצבעה מס' 1


בעד סעיפים 1–120 – 25
נגד – אין
נמנעים – אין
סעיפים 1–120 נתקבלו.

היו"ר ד' תיכון:

בעד – 25, אין מתנגדים, אין נמנעים. נוסח החוק לסעיפים משם החוק עד סעיף 120 – אושר על-פי המופיע בנייר שלפנינו.

לסעיף 121 יש הסתייגות של חברי הכנסת יונה יהב ודוד טל. מי בעד ההסתייגות, מי נגד? אפשר להצביע.


הצבעה מס' 2


בעד ההסתייגות של חברי הכנסת י' יהב וד' טל לסעיף 121 – 8
נגד – 14
נמנעים – 1
ההסתייגות של חברי הכנסת י' יהב וד' טל לסעיף 121 לא נתקבלה.

היו"ר ד' תיכון:

בעד – 8, נגד – 14, נמנע אחד; ההסתייגות לא התקבלה.

מי בעד נוסח הוועדה לסעיף 121? אפשר להצביע.


הצבעה מס' 3


בעד סעיף 121, כהצעת הוועדה – 25
נגד – אין
נמנעים – 1
סעיף 121, כהצעת הוועדה, נתקבל.

היו"ר ד' תיכון:

סעיף 121, לפי נוסח הוועדה, אושר. 25 בעד, אין מתנגדים, נמנע אחד.

לסעיף 122 אין הסתייגות. מי לנוסח הוועדה? אפשר להצביע.


הצבעה מס' 4


בעד סעיף 122 – 29
נגד – אין
נמנעים – אין
סעיף 122 נתקבל.

היו"ר ד' תיכון:

סעיף 122 אושר על-פי נוסח הוועדה. בעד – 29, אין מתנגדים, אין נמנעים.

לסעיף 123, חבר הכנסת דדי צוקר הגיע. אנחנו מצביעים בעד ההסתייגות שלו, נגד ההסתייגות שלו. מי בעד, מי נגד? אפשר להצביע.


הצבעה מס' 5


בעד ההסתייגות של חבר הכנסת ד' צוקר לסעיף 123 – 17
נגד – 12
נמנעים – אין
ההסתייגות של חבר הכנסת ד' צוקר לסעיף 123 נתקבלה.

היו"ר ד' תיכון:

בעד – 17, נגד – 12, ההסתייגות התקבלה.

מי לנוסח – – –

יורי שטרן (ישראל בעלייה):

הוא רוצה לשנות את ההצבעה.

היו"ר ד' תיכון:

אני כבר לא משנה, כי זה לא משנה.

רבותי, מי בעד סעיף 123 בקריאה שנייה, על-פי הנוסח החדש – אפשר להצביע.


הצבעה מס' 6


בעד סעיף 123, עם ההסתייגות שנתקבלה – 22
נגד – 1
נמנעים – אין
סעיף 123, עם ההסתייגות שנתקבלה, נתקבל.

היו"ר ד' תיכון:

בעד – 22, נגד – 1, אין נמנעים. הנוסח החדש של סעיף 123 אושר.

רבותי, לסעיפים 124 עד 130 אין הסתייגויות. מי בעד נוסח הוועדה – יצביע; מי נגד – גם כן יצביע.


הצבעה מס' 7


בעד סעיפים 130-124 – 21
נגד – אין
נמנעים – אין
סעיפים 130-124 נתקבלו.

היו"ר ד' תיכון:

בעד – 21, אין מתנגדים, אין נמנעים; סעיפים 124 עד 130 אושרו על-פי נוסח הוועדה.

לסעיף 131 קיימת הסתייגות של חברי הכנסת יונה יהב ועזמי בשארה. מי בעד ההסתייגות, מי נגד – יצביע.


הצבעה מס' 8


בעד ההסתייגות של חברי הכנסת י' יהב וע' בשארה לסעיף 131 – 6
נגד – 19
נמנעים – 1 
ההסתייגות של חברי הכנסת י' יהב וע' בשארה לסעיף 131 לא נתקבלה.

היו"ר ד' תיכון:

שישה בעד, 19 נגד, נמנע אחד. ההסתייגות לא נתקבלה.

סעיף 131 על-פי נוסח הוועדה – מי בעד, מי נגד? אפשר להצביע.


הצבעה מס' 9


בעד סעיף 131, כהצעת הוועדה – 26
נגד – אין
נמנעים – 1
סעיף 131, כהצעת הוועדה, נתקבל.

היו"ר ד' תיכון:

בעד – 26, אין מתנגדים, נמנע אחד. סעיף 131 בנוסח הוועדה נתקבל.

מסבירים לי שהייתי צריך להצביע על סעיפים 124 עד 130 ולא 125. אני מתקן את הטעות הזאת.

לסעיפים 132 עד 152 אין הסתייגויות.

נסים דהן (ש"ס):

עד סעיף 159. המסתייגים לא נמצאים.

היו"ר ד' תיכון:

עד סעיף 171. אולי גם סעיף 172. עד סעיף 172. מי בעד נוסח הוועדה עד לסעיף 172? אפשר להצביע.


הצבעה מס' 10


בעד סעיפים 172-132 – 27
נגד – אין
נמנעים – אין
סעיפים 172-132 נתקבלו.

היו"ר ד' תיכון:

בעד – 27, נגד – אין, נמנעים – אין. כאמור, סעיפים 132 עד 172 אושרו על-פי נוסח הוועדה.

אנחנו עוברים לסעיף 173, הסתייגותו של חבר הכנסת חיים אורון. מי בעד? מי נגד? אפשר להצביע.


הצבעה מס' 11


בעד ההסתייגות של חבר הכנסת ח' אורון לסעיף 173 – 9
נגד – 17
נמנעים – אין
ההסתייגות של חבר הכנסת ח' אורון לסעיף 173 לא נתקבלה.

היו"ר ד' תיכון:

בעד – 9, נגד – 17, אין נמנעים. ההסתייגות של חבר הכנסת אורון לא נתקבלה.

עבד-אלמאלכ דהאמשה (מד"ע-רע"ם):

אני מבקש להוסיף את קולי.

היו"ר ד' תיכון:

אין.

סעיף 173 על-פי נוסח הוועדה – מי בעד? מי נגד? אפשר להצביע.


הצבעה מס' 12


בעד סעיף 173, כהצעת הוועדה – 27
נגד – אין
נמנעים – 1
סעיף 173, כהצעת הוועדה, נתקבל.

היו"ר ד' תיכון:

בעד – 27, אין מתנגדים, נמנע אחד. סעיף 173 על-פי נוסח הוועדה אושר.

לסעיפים 174 עד 238 אין הסתייגויות. נצביע על-פי נוסח הוועדה. מי בעד? מי נגד? אפשר להצביע.


הצבעה מס' 13


בעד סעיפים 238-174 – 30
נגד – אין
נמנעים – אין
סעיפים 238-174 נתקבלו.

היו"ר ד' תיכון:

בעד – 30, אין מתנגדים, אין נמנעים. סעיפים 174 עד 238 אושרו על-פי נוסח הוועדה.

לסעיף 239 קיימת הסתייגות של חבר הכנסת יונה יהב. מי בעד? מי נגד? אפשר להצביע. תנו לחבר הכנסת יונה יהב ניצחון אחד.


הצבעה מס' 14


בעד ההסתייגות של חבר הכנסת י' יהב לסעיף 239 – 10
נגד – 19
נמנעים – אין
ההסתייגות של חבר הכנסת י' יהב לסעיף 239 לא נתקבלה.

היו"ר ד' תיכון:

בעד – 10, נגד – 19.

חיים אורון (מרצ):

אדוני היושב-ראש, הצבעתי בטעות.

היו"ר ד' תיכון:

זה לא משנה את התוצאה. רבותי, ההסתייגות של חבר הכנסת יונה יהב לא נתקבלה.

סעיף 239 על-פי נוסח הוועדה – אפשר להצביע.


הצבעה מס' 15


בעד סעיף 239, כהצעת הוועדה – 29
נגד – אין
נמנעים – אין
סעיף 239, כהצעת הוועדה, נתקבל.

היו"ר ד' תיכון:

בעד – 29, אין מתנגדים, אין נמנעים. סעיף 239 אושר על-פי נוסח הוועדה.

לסעיפים 240 עד 378 אין הסתייגויות. אנחנו מצביעים על-פי נוסח הוועדה. מי בעד? מי נגד?


הצבעה מס' 16


בעד סעיפים 378-240 – 22
נגד – אין
נמנעים – 1
סעיפים 378-240 נתקבלו.

היו"ר ד' תיכון:

סעיפים 240 עד 378 אושרו ברוב של 22, אין מתנגדים, נמנע אחד.

רבותי, הצעת חוק החברות, התשנ"ט–1999 אושרה בקריאה שנייה.

חבר הכנסת מודי זנדברג, אפשר לעבור לקריאה שלישית אף שנתקבלה הסתייגות אחת?

אליעזר זנדברג (בשם ועדת החוקה, חוק ומשפט):

כן.

היו"ר ד' תיכון:

בסדר. אף שהתקבלה הסתייגותו של חבר הכנסת דדי צוקר.

רבותי, אנחנו עוברים לקריאה שלישית. הצעת חוק החברות, התשנ"ט–1999, בקריאה שלישית – מי בעד? מי נגד? אפשר להצביע.


הצבעה מס' 17


בעד החוק – 31
נגד – אין
נמנעים – אין
חוק החברות, התשנ"ט–1999, נתקבל.

היו"ר ד' תיכון:

בעד – 31, אין מתנגדים, אין נמנעים. הצעת חוק החברות, התשנ"ט–1999, אושרה בקריאה שלישית.

מי רוצה לברך? חבר הכנסת מודי זנדברג, בבקשה.

אליעזר זנדברג (בשם ועדת החוקה, חוק ומשפט):

אדוני היושב-ראש, רבותי חברי הכנסת, תם ונשלם.

היו"ר ד' תיכון:

תם ולא נשלם.

אליעזר זנדברג (בשם ועדת החוקה, חוק ומשפט):

תם ונשלם, אני אומר, אדוני היושב-ראש, חוק החברות החדש. זאת ההזדמנות להודות לכל אלה שעשו את הדרך הארוכה מאוד בליווי החוק וסייעו רבות לחקיקתו.

היו"ר ש' וייס:

רק רגע. חברי הכנסת, עכשיו אנחנו בקטע של שלמי תודה, אז נא להקשיב.

אליעזר זנדברג (בשם ועדת החוקה, חוק ומשפט):

אם נלך כרונולוגית, אדוני היושב-ראש, הרי שבראש ובראשונה מן הראוי להודות לחברי הוועדה בראשות נשיא בית-המשפט העליון השופט ברק, אשר גיבשו את הצעת החוק את הגיבוש הראשוני שלה – מאיר חת, זאב שר, מאיר גבאי, אליהו לחובסקי, עמיהוד בן-פורת, יוסף גרוס – – –

היו"ר ש' וייס:

רק שנייה. חברים, חברי הכנסת חנן פורת, דוד טל, נעמי חזן. חברת הכנסת חזן, אווירת פגרה, מה לעשות. חבר הכנסת דוד טל, סגן היושב-ראש דוד טל, לא שומעים. טוב, בוא ננסה.

אליעזר זנדברג (בשם ועדת החוקה, חוק ומשפט):

וכמובן, תודה מיוחדת לפרופסור פרוקצ'יה, הנמצא עמנו ביציע, על ליווי הצעת החוק לאורך הדרך כולה, על העזרה והסיוע גם ברגעים קשים וסוערים במהלך דיוני הוועדה גם לפני, ואני יודע – גם אחרי.

תודה גם לאלה שליוו את הצעת החוק בשלב הקודם – מיכל אגמון, יעל אחילאה. תודה לאנשי משרד המשפטים שעסקו בנוסח החוק – נוגה ענתבי וטל כהן. לרשות לניירות ערך ששיתפה פעולה לאורך הדרך – רונית דהן, רחל אילן, שמעון וייס. הממונה על ההגבלים העסקיים דודי תדמור. תודה מיוחדת לנציגי משרד המשפטים אשר עמלו על הצעת החוק יום ולילה, ואני יכול להעיד, אדוני היושב-ראש, גם ביום וגם בלילה.

תודה לעורך-הדין ערן רוזמן, תודה למתמחה יפעת מינצר. תודה גדולה ומיוחדת במינה לדידי, דוידה לחמן-מסר, המשנה ליועץ המשפטי לממשלה, שהיתה המנוע שהאיץ, הריץ וסייע רבות על מנת שהצעת החוק הזאת תהפוך לדבר חוק במדינת ישראל. היו לנו ימים של ויכוחים, היו לנו ימים של שיחות, היו לנו ימים של דיונים פוריים, על כולם היא ניצחה וסייעה רבות ותרמה על מנת שנגיע למשהו קונקרטי.

תודה מיוחדת במינה לשלמה שהם, היועץ המשפטי של ועדת החוקה, חוק ומשפט של הכנסת, שהיה לצדי וסייע בעדי רבות לאורך הצעת החוק ומלאכת החקיקה כולה. תודה גם לצוות שלו, המתמחות הילית ברק, ולפני כן – דנה לביא. תודה מיוחדת למי שעומדת בראשות הוועדה, מנהלת הוועדה, דורית ואג. ליושבי-ראש הוועדה, בעבר שאול יהלום והיום חנן פורת; לחברי ועדת המשנה, יונה יהב שסייע רבות, דוד טל, השר סילבן שלום, ליושב-ראש הכנסת אשר עזר לקדם את דיוני הוועדה, ועדת המשנה, גם בתקופות פגרה.

תודה גם לכל הגופים, הגורמים, האנשים הנציגים שבאו להשתתף בדיונים. אין ספק שהדיונים האלה היו פוריים יותר ויעילים בזכות תרומתם.

אני רוצה להודות לחברי הכנסת שאישרו את הצעת החוק, ואני משוכנע שהכלי הזה הוא כלי ראוי ונכון ומתאים לצעוד בו אל שנת 2000 בכל מה שנוגע לפעולותיהן של חברות בישראל.

אברהם פורז (מרצ – רצ, מפ"ם, שינוי):

אדוני היושב-ראש – – –

היו"ר ש' וייס:

רק שנייה, רק רגע, אני אאפשר לך. קודם שר המשפטים ואחר כך אאפשר לך. חברי הכנסת לנדאו, כץ, בלומנטל, אנא. בבקשה.

שר המשפטים צ' הנגבי:

אדוני היושב-ראש, חברי הכנסת, אני מבקש להצטרף לדברי הברכה החמים שהושיע כאן יושב-ראש ועדת המשנה, שעסקה בחוק הזה תקופה ארוכה, חבר הכנסת מודי זנדברג. לא בכל יום מזדמן לכנסת לאשר הצעת חוק חדשנית, מקיפה, בת 378 סעיפים, אשר העבודה עליה בכנסת בלבד ארכה שנים הרבה, ובסופו של דבר, לאחר שטובי המומחים סייעו להכנתו של החוק הזה, יצאה מתחת ידם מלאכה יפהפייה. זו איננה מלאכה פשוטה לגבי חקיקה מודרנית שבאה להחליף פקודה מנדטורית שנוהגים בה כבר 50 שנה.

אכן, תחילתה של ההצעה הזאת, אדוני היושב-ראש, בעבודה מקיפה של פרופסור אוריאל פרוקצ'יה מן האוניברסיטה העברית בירושלים, אשר לבקשתו של משרד המשפטים הכין הצעה מקיפה לרפורמה בדיני החברות. עם קבלת הצעתו של פרופסור פרוקצ'יה, מונתה ועדה של מומחים; אני מתאר לעצמי שהנושא הזה עלה היום בדברי הצגת החוק. ליושב-ראש הוועדה מונה בשעתו נשיא בית-המשפט העליון בדימוס השופט יצחק כהן, זיכרונו לברכה. הוא נפטר בטרם עת ובטרם החלה הוועדה לעסוק במלאכתה, ותחתיו מונה הנשיא אהרן ברק.

חברי הוועדה היו – וגם להם מגיעה ברכה, האדונים עמיהוד בן-פורת, מאיר גבאי, יוסף גרוס, מאיר חת, אליהו לחובסקי וזאב שר. הוועדה, אדוני היושב-ראש, החלה בדיוניה בשנת 1985, לפני 14 שנים. היא קיימה עשרות ישיבות. מרכזת הוועדה בתחילת הדרך היתה עורכת-הדין עליזה אליצור, שהוחלפה לאחר מכן על-ידי הגברת דוידה לחמן-מסר, כיום המשנה ליועץ המשפטי לממשלה, ומי שהוגדרה בצדק על-ידי חבר הכנסת מודי זנדברג כמנוע, אני מוסיף, הבלתי-נלאה שמאחורי פעולת החקיקה של החוק הזה. לידה סייעה בשעתה הגברת מיכל אגמון.

בדיוני הוועדה השתתפו דרך קבע נציגי הרשות לניירות ערך, האדונים אריה מינטקביץ ושמעון וייס, וכן יושב-ראש הבורסה דאז, מר חיים שטסל, זיכרונו לברכה, ומר סם ברונפלד.

מטעם משרד המשפטים ליוו את עבודתה של הוועדה גם הגברת תמר פנחסוביץ והגברת טנה שפניץ, המשנה ליועץ המשפטי לממשלה, שאף היא תרמה תרומה נכבדה לעבודת הוועדה, וסייעו גם הגברת יעל אחילאה ואביטל בירגר.

אני רוצה להודות גם למי שהובילו לאחר הקריאה הראשונה, כאן בכנסת, את עבודת החקיקה המקיפה, לחבר הכנסת דן מרידור שהתחיל לכהן כיושב-ראש ועדת המשנה בוועדת החוקה, ולאחר מכן החליף אותו חבר הכנסת אליעזר מודי זנדברג, שבזכותו הגענו לסיום העבודה, למרות כל הקשיים שניצבו בדרך.

עבודת הוועדה ארכה למעלה משלוש שנים וחצי. בעשרות ישיבות הופיעו בפניה גופים רבים שטרחו והגיעו כדי להשפיע מניסיונם ומידיעותיהם ולסייע בעיצובו של החוק שאושר לפני דקות לא רבות. אכן, עבודה יסודית שראוי מאוד שהכנסת תתברך עוד ברבות כמותה.

אני מודה גם ליושב-ראש ועדת החוקה של הכנסת, חבר הכנסת חנן פורת, ליועץ המשפטי של הוועדה עורך-הדין שלמה שהם, למנהלת הוועדה הגברת דורית ואג, לאנשי משרד המשפטים שכבר הזכרתי וגם אלה שטרם הזכרתי, ערן רוזמן, גברת נוגה ענתבי, גברת טל כהן ממחלקתה, ולכל הגופים השונים שסייעו להכין את החוק הזה. נציגי לשכת עורכי-הדין, איגוד החברות הנסחרות בבורסה, נציגי לשכת רואי-החשבון, התאחדות התעשיינים ועוד.

החוק ייכנס לתוקפו בעוד תקופה לא רבה, 2 בפברואר. עדיין לפנינו מלאכה רבה בהתקנת תקנות, בהכנת המערכת של רשם החברות. אנחנו נישא במלאכה הזאת בהצלחה.

אדוני היושב-ראש, אני מודה לכנסת על הפעולה הברוכה שבוצעה כאן היום. עלו והצליחו.

היו"ר ש' וייס:

אני מודה מאוד לשר המשפטים. עכשיו יעלה יושב-ראש ועדת החוקה, חוק ומשפט, חבר הכנסת חנן פורת, ואחר כך פרוטקציה לחבר הכנסת פורז. פרוטקציה קצרה. באמצעות התודות אפשר להבין כמה אנשים נתנו פה כתף לחוק המסובך והחשוב הזה.

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, אני מצטרף לכל הברכות המרובות שנאמרו כאן, ולא אשוב ואמנה – – –

היו"ר ש' וייס:

לא, זה לא היה רמז, אתה יכול עוד הפעם. בעיקר את השם פרוקצ'יה, כי פרופסור פרוקצ'יה המבוגר יותר היה מורה אהוב שלי.

חנן פורת (יו"ר ועדת החוקה, חוק ומשפט):

אין צורך לחזור ולמנות כרוכל את כל השותפים הרבים לחוק. אני רוצה רק לציין שוב את עבודתו המסורה של יושב-ראש ועדת המשנה מודי זנדברג, שעשה כאן עבודה רבה ונאמנה. אולי מותר לי בכל זאת להוסיף ולומר, שהיתה אחת מטעם משרד המשפטים, שהיתה הדינמו של כל החוק הזה, הלוא היא דידי לחמן-מסר, שאפשר שאלמלא העבודה הבלתי-נלאית שלה בחוק המורכב והמסובך הזה, הארוך בתולדות הכנסת, לתשומת לבך גם כסטטיסטיקאי, חוק שמקפל בתוכו 378 סעיפים, מורכב מעשרה חלקים, עוסק בסוגיות כל כך מורכבות, לא היה בא בסופו של דבר – – –

היו"ר ש' וייס:

חברי הכנסת, יש פה דיון. חבר הכנסת דראושה.

חנן פורת (יו"ר ועדת החוקה, חוק ומשפט):

אדוני היושב-ראש, אני חייב להודות, שלי, כיושב-ראש הוועדה, זומנה הזדמנות מאוד מרתקת לעסוק בסוגיות שבדרך כלל אינני עוסק בהן. היו סוגיות שהיו שנויות במחלוקת בוועדת המשנה, והובאו בסופו של דבר למליאת הוועדה, ואגב כך התוודענו למבקרים הפנימיים, לרואי-החשבון, לתעשיינים ועוד ועוד קבוצות, שמצד אחד היו לובי של לחץ, ומצד שני גם ידעו ללמוד ולהאזין איש לרעהו, לגשר ולפשר ביניהם כדי להגיע לסיכום הכולל.

אני חושב, שהחוק היסודי הזה באמת קובע גדרים, ובעיקר בא להגן על בעלי המניות, אלה שאינם בעלי זכות שליטה, באמצעים שונים ומורכבים, מהדירקטורים החיצוניים דרך ההפרדה בין יושב-ראש הדירקטוריון למנהל, למנכ"ל, אלא במקרים יוצאי דופן. כל הדברים הללו באמת מעמידים אותנו במסגרת מתוקנת מאוד, שגם אם תגרום קשיים ביישום שלה בשלבים הראשונים, אין ספק שתביא לידי תיקון בכל ההוויה הזאת של החברות בישראל בצעדינו לקראת שנת 2000.

אני שמח שהחוק הזה עבר ואושר במליאת הכנסת, ואני חושב שלכבוד הוא לכנסת, בשלהי כהונתה, שהיא זכתה להיות שותפה בחיקוקו של חוק זה שנמשך שנים כה רבות ושהיו שותפים לו גורמים כל כך נכבדים. מכאן ואילך, כמובן המציאות תאמר את דברה, אם יהיה רצון אמיתי וכן לא לעקוף את החוק הזה ולא להתחכם לו, אלא ללכת באמת על-פי העקרונות שהוא קבע, כדי שמערכת החברות בישראל תהיה מערכת מתוקנת שתהיה לטובת החברות ולטובת מדינת ישראל כולה. תודה רבה.

היו"ר ש' וייס:

חבר הכנסת פורז, מהמקום.

אברהם פורז (מרצ – רצ, מפ"ם, שינוי):

אדוני היושב-ראש, רציתי לציין שזו דוגמה בולטת לכך שחבר כנסת משקיע עבודה אדירה, אני מתכוון לחבר הכנסת מודי זנברג, והדברים כמעט ולא באים לידי ביטוי.

היו"ר ש' וייס:

זו כמעט תעמולת בחירות.

אברהם פורז (מרצ – רצ, מפ"ם, שינוי):

לא, אני מדבר בכלל.

ראובן ריבלין (הליכוד-גשר-צומת):

יש לך עוד דוגמאות?

אברהם פורז (מרצ – רצ, מפ"ם, שינוי):

יש לי עוד הרבה דוגמאות. העניין הוא, שלצערנו הרב, בעבודה הפרלמנטרית הרצינית, של עשרות ישיבות של חקיקה – לא מתעניינים. זה מגיע היום בקושי לזה שמישהו זוכר משהו, וזה חבל, כי בסופו של דבר חשיבותה של הכנסת היא במה שעושים פה. לפעמים אני מתקומם על כך שנבחרים אנשים לכנסת, ואחר כך לא עושים שום דבר, אך הם כוכבי התקשורת. תודה.

היו"ר ש' וייס:

תודה רבה. היתה פה אמירה מאוד מעניינת, שיש קשר בין העבודה בכנסת לבין התוצאות בפריימריס.

הצעת חוק ההוצאה לפועל (תיקון מס' 19), התשנ"ט–1999
(קריאה שנייה וקריאה שלישית)

היו"ר ש' וייס:

חבר הכנסת ראובן ריבלין מוזמן להביא לפנינו את הצעת חוק ההוצאה לפועל (תיקון מס' 20), התשנ"ט–1999, לקריאה שנייה וקריאה שלישית, בשם ועדת חוקה, חוק ומשפט. בבקשה.

ראובן ריבלין (בשם ועדת החוקה, חוק ומשפט):

אדוני היושב-ראש, אדוני יושב-ראש ועדת החוקה, חוק ומשפט – שאנחנו מאחלים לו החלמה שלמה ומהירה, אדוני שר המשפטים שהיה כאן, חברי חברי הכנסת, אני מתכבד בזאת להגיש לקריאה שנייה ושלישית את הצעת חוק ההוצאה לפועל (תיקון מס' 19), התשנ"ט–1999. מטרתו של חוק זה הינה ייעול ויישום חוק ההוצאה לפועל, לאור עקרונות היסוד של מדינת ישראל, כפי שהם באים לידי ביטוי בחוק-יסוד: כבוד האדם וחירותו.

מערכת ההוצאה לפועל בישראל טעונה שיפור רב – – –

היו"ר ש' וייס:

חבר הכנסת ריבלין, רק שנייה אחת. היתה פה טעות קלה. בסדר-היום כתוב – תיקון מס' 20, ולמעשה זה תיקון מס' 19. לכן מה שאתה אמרת זה נכון, ולא מה שאני הודעתי. נא להמשיך.

ראובן ריבלין (בשם ועדת החוקה, חוק ומשפט):

אני מודה לך על הפניית תשומת הלב של הפרוטוקול לנושא זה.

מדובר בתיקון מס' 19. בעקבות תיקון מס' 15 לחוק ההוצאה לפועל, לפני כחמש שנים, ובעקבות פסיקת בית-המשפט העליון, נקלענו למצב שבו המערכת לוקה בחוסר יעילות בתפקידה העיקרי, דהיינו – הצורך ללפעול למען ביצוע פסקי-דין, ולביצוע שטרות ושיקים, וגביית הכספים בגינם, ולפגיעות תכופות מדי בזכויות הפרט ובחירויות, כתוצר לוואי קשה של מערכת הגבייה באמצעות ההוצאה לפועל.

יש כאן איזה קונפליקט בין החייב לבין הנושה; בין נושה, שנתן את מיטב כספו לחייב, אשר מחויב במדינת חוק וסדר להחזיר הלוואה שלקח, ואשר הוא סרבן תשלום, מסיבה זו או אחרת, לבין זכותו של אדם שהוא חייב, ואשר נבצר ממנו לשלם, לפעמים שלא באשמתו, ואשר עדיין לא הגיע לכדי מצב של פשיטת רגל. הדילמה, ההתנגשות בין החובה להחזיר חוב לבין חובתנו כציבור, כחברה, לשמור גם על כבודו של החייב, מוצאת את ביטוייה גם בתיקונים שאנו מביאים כאן.

לפיכך, ועל סמך הסתירה הזו בין הצרכים השונים, הונחה על שולחן הכנסת, בתמוז התשנ"ט, יולי 1997, הצעת החוק אשר אנחנו מביאים היום. היא הובאה אז לקריאה ראשונה. מטרתה היתה להתמודד עם הקשיים אשר הועלו כאשר דיברנו על היחסים בין נושים לחייבים. בדיונים בהצעת החוק לקראת קריאה שנייה ושלישית בוועדת חוקה, חוק ומשפט הוחלט על הקמת ועדת יחיד, בראשותו של היועץ המשפטי של הוועדה, השופט בדימוס שלמה שהם, שהוא גם יועצה המשפטי של ועדה זו, ועוסק בצורה רצינית ועמוקה בכל אותם נושאים שהוועדה דנה בהם, במהלך היום-יום, ובעיקר באותו נושא שאנחנו דנים בו היום, ואשר לשמו הקמנו את הוועדה, ועדת-שהם.

ועדת-שהם ישבה על המדוכה וזימנה גורמים שונים הנוגעים בדבר. בדיוניה השתתפו נציגי בתי-המשפט, נציגי ההוצאה לפועל, נציגי לשכת עורכי-הדין, נציגי איגוד הבנקים, ועוד רבים אחרים. כמו כן נדונו פניות רבות של אזרחים, שהאירו את עיני הוועדה לראות ליקויים שונים בהסדר הקיים.

הוועדה הגישה את מסקנותיה באוקטובר האחרון, אוקטובר 1998. רוב המלצותיה נתקבלו, ועיקריה באים לידי ביטוי בהצעת החוק המונחת היום לפניכם. מסקנות הוועדה מבטאות את שביל הזהב שבין שני הקטבים שציינו לעיל: הרצון לאפשר קיומה של מערכת הוצאה לפועל יעילה ומהירה, אל מול הרצון למנוע פגיעה בזכויות האזרח. ביטא זאת השופט בדימוס שלמה שהם בדוח שהגיש הוועדה באומרו: "אנו רואים את הפתרון במרחב שבו ניתן ליצור מערכת יעילה יותר, אך גם שומרת יותר על חירויות הפרט. פתרון יצירתי איננו חייב בהכרח לבוא על חשבון אינטרס ראוי ומוגן של צד אחר". ואכן, למיטב הבנתנו, מיטיבה הצעת חוק זו למצוא את האיזון הראוי.

להצעת החוק חידושים מספר. הבולט בהם הינו זה הקשור לתיקון סעיף 7 לחוק ההוצאה לפועל, ואשר עניינו המצאת האזהרה לחייב. על-פי ההצעה, על חייב שנמנע מלשלם את חובו להתייצב לחקירת היכולת בדבר יכולת הפירעון שלו בתוך 21 יום מיום קבלת ההמצאה. והיה והחייב איננו מתייצב, הרי שדינו כדין המשתמט מתשלום, על כל המשתמע מכך. פירוש הדבר, שבמצב כזה בתנאים מסוימים יכול ראש ההוצאה לפועל להוציא צו מאסר נגד החייב. המצב הנוכחי, שבו אין הסדר כזה, מאפשר לחייבים שלא להתייצב לחקירת יכולת, לעתים גם אחרי שנתיים ויותר, בלי שלראש ההוצאה לפועל נתונה סמכות לפתוח בהליכי מאסר. מצב זה מוביל לחוסר יעילות בולט, כמו גם ליצירת עומס רב על המערכת בגין הסחבת הרבה.

בהסדר זה אנו מוצאים איזון ראוי. מחד גיסא אין מאפשרים לפגוע בזכויות האזרח בלי לאפשר לו להציג את עמדתו. זו הסיבה להסדרת נוהלי המצאת האזהרה לחייב, כפי שהוצגו לעיל. מאידך גיסא, לאחר שהאזהרה נתקבלה על-ידו, הרי שעליו מוטלת החובה להוכיח כי הינו חדל פירעון. אם הלה לא הרים את נטל הראיה בתוך זמן סביר, ואף לא התייצב אצל ראש ההוצאה לפועל לשם כך, הרי שהסמכות היא בידי ראש ההוצאה לפועל לנקוט הליכי מאסר נגדו.

הצעת החוק גם משווה את נוהלי המצאת האזהרה לחייב לאלו של המצאת כתבי בית-דין, כפי שאלה מוסדרים בתקנות סדר הדין האזרחי.

חידוש נוסף של ההצעה עניינו הענקת שיקול דעת לפקידי ההוצאה לפועל בעת ביצוע פעולותיהם. כך, למשל, יכול קבלן ההוצאה לפועל לעכב את ביצוע פעולות העיקול לזמן קצר, זאת אם הינו נוכח כי המשך הביצוע גורם לעיוות ברור, או אם הוא רואה כי יש לאפשר לחייב להביא לידיעתו עובדות חשובות, רלוונטיות. שוב, אנחנו רואים בכך ביטוי נאות לאיזון הראוי בין שני הקטבים שביניהם מצויה הצעת חוק זו.

לפנינו הצעת חוק יסודית, אשר הושקע בה עמל רב, ויבוא על הברכה השופט בדימוס שהם. אנו מאמינים כי היא אכן תייעל את מערכת ההוצאה לפועל בצורה ניכרת, ובמקביל תצמצם את הפגיעות בזכויות הפרט. ברצוני להודות לכל אשר עמלו על גיבוש הנוסח הקיים, לשופט שלמה שהם, היועץ המשפטי לוועדת חוקה, חוק ומשפט, אשר ועדת היחיד שבראשותו גיבשה את ההצעה העיקרית, לשופט בר-אופיר, אשר השקיע רבות מידיעותיו רבות ההיקף ורחבות ההיקף, מניסיונו המשפטי ומאופן חשיבתו המשפטית. תודה מיוחדת גם לנשיא רוני בודסקי, המשנה למנהל בתי-המשפט, אשר השקיע ממיטב מרצו כדי לתרום את חלקו לגיבושה של ההצעה; לנציגי לשכת עורכי-הדין; לגברת דוידה לחמן-מסר, המשנה ליועץ המשפטי לממשלה, אשר עמלה רבות על מנת להביא לניסוח ראוי של חוק ההוצאה לפועל. כולם יבואו על הברכה.

נמצאים אתנו ילדים של בית-הספר. הם חוזים בהליכי חקיקה. אנחנו מדברים על חוק שהוא חוק חשוב מאוד, על מנת שנוכל לנהל את עניינינו, כאשר אנשים מחויבים להחזיר חוק שהם נטלו מחברם, ולעומת זאת אנחנו רוצים להקפיד על כך שגם אדם שנטל איזו הלוואה מחברו, בכל זאת ישמור על צלמו ולא נתעמר בו ונמצה אתו את הדין, עד כדי כך שהוא יבוזה או שתבוא עליו חרפה. אדוני היושב-ראש, אני מבקש להביא את ההצעה לקריאה שנייה ושלישית. אני מודה.

היו"ר ש' וייס:

אני מאוד מודה לחבר הכנסת ריבלין.

חברי הכנסת, כדי למנוע אי-הבנות, יכול להיות שהתיקון הזה מספרו 19, יכול להיות 20. לפיכך, אנשי משרד המשפטים וכל מי שממונה על הדפסת החוק יתקינו את המספר המדויק, וזה לא יפגע בעובדה שאנחנו עומדים ככל הנראה לאשר עכשיו את החוק. אני מקווה שזה תקין מבחינה קונסיטיטוציונית.

המסתייגת האחת והיחידה שהיתה לחוק ההוצאה לפועל, חברת הכנסת תמר גוז'נסקי, לא נמצאת אתנו כאן, ולפיכך אין הסתייגות.

אם כן, אני מעמיד עכשיו להצבעה את הצעת חוק ההוצאה לפועל (תיקון מס' 19) – או 20, כפי שהערתי קודם – התשנ"ט–1999, משם החוק דרך כל הסעיפים ועד אחרון הסעיפים, ועד המלה האחרונה של החוק, קריאה שנייה כהצעת הוועדה. ההצבעה החלה.


הצבעה מס' 18


בעד סעיפים 11-1 – 6
נגד – אין
נמנעים – אין
סעיפים 11-1 נתקבלו.

היו"ר ש' וייס:

שישה תומכים, אין מתנגדים, אין נמנעים. אני קובע שהצעת החוק אושרה בקריאה שנייה.

חברי הכנסת, אנחנו עוברים לקריאה שלישית ואחרונה על הצעת חוק ההוצאה לפועל (תיקון מס' 19) – או 20 – התשנ"ט–1999.


הצבעה מס' 19


בעד החוק – 7
נגד – אין
נמנעים – אין
חוק ההוצאה לפועל (תיקון מס' 19), התשנ"ט–1999, נתקבל.

היו"ר ש' וייס:

שבעה תומכים, אין נמנעים, אין מתנגדים. החוק אושר.

חבר הכנסת חנן פורת יאמר מלים אחדות כיושב-ראש ועדת החוקה, חוק ומשפט.

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, אני רוצה לציין שהחוק שאושר כעת בקריאה שנייה ושלישית הוא אחד החוקים החשובים ביותר שהובאו לכנסת במהלך כהונתה. אולי הדבר הזה נשמע בומבסטי, גם על רקע המליאה הדלה, גם על רקע העובדה שכמעט שלא היו הסתייגויות, אבל אני רוצה לציין, שהמצב של ההוצאה לפועל במדינת ישראל כפי שהוא קיים היום הוא כל כך בלתי נסבל, שלאמיתו של דבר – לעתים בשל עודף רצון לשמור על זכותו של האזרח, ובצדק, מפני אפשרות של פגיעה בו – שותקה ההוצאה לפועל כמעט לחלוטין, והעובדה שהאדם טען שהוא איננו יכול לשלם, וכתוצאה מכך היה יכול להיכנס למערכת משפטית ארוכה ומייגעת בלי שהוטלו סנקציות עליו, הן מבחינת לוח הזמנים, הן מבחינת דרך החקירה וכדומה, הביאה למצב שבו במקרה הטוב האדם שהיה זכאי לקבל את הונו עמד חסר אונים, ובמקרה הרע הוא נזקק לגבייה שחורה. בהומור שחור היו אומרים, שבמקום גביות יש לנו גוויות, ואכן הדברים הללו, ככל שהם הומור שחור, היו גם, לאמיתו של דבר, מציאות נוראה קיימת.

אני רוצה להודות מכל לב – זאת הזדמנות בשבילי לומר את זה גם במבט רחב יותר – ליועץ המשפטי של הוועדה, השופט בדימוס שלמה שהם, שבמקרה זה נטל על עצמו גם את התפקיד של הכנת החוק לפרטיו, והכין הצעת חוק שמחד גיסא היא הצעת חוק מאוד מאוד פרקטית, מתחשבת במי שאכן אין בידו לשלם, אבל מאידך גיסא כופה עליו סדרי דיון שיחייבו אותו להוכיח שאכן אין הוא יכול לעמוד בנטל התשלומים.

בדרך זו, אני מאוד מקווה, שעם יישומו של החוק הזה, שמערכת ההוצאה לפועל זקוקה לו כאוויר לנשימה, נהיה עדים לסדרי תשלומים מתוקנים יותר, ובכלל למדינה מתוקנת יותר, שבה גם הגבייה השחורה לא תרים ראש ולא תביא ל"מחץ ראש על ארץ רבה". הרבה תודה.

היו"ר ש' וייס:

תודה רבה לחבר הכנסת חנן פורת.

ראובן ריבלין (הליכוד-גשר-צומת):

מי היה יושב-ראש ועדת המשנה?

חנן פורת (יו"ר ועדת החוקה, חוק ומשפט):

חבר הכנסת יונה יהב.

היו"ר ש' וייס:

חבר הכנסת יונה יהב היה שותף להרבה חקיקה. לדאבון לב, חברי מפלגת העבודה בחיפה לא שמעו על זה. נראה שהשידורים מגיעים עד חדרה.

ראובן ריבלין (הליכוד-גשר-צומת):

לא, בעניין זה הם לא יכלו לשמוע. חבר הכנסת יהב הוא חבר כנסת מאוד פעיל.


הצעת חוק עוולות מסחריות, התשנ"ט–1999
(קריאה שנייה וקריאה שלישית)

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, את הגשת חוק עוולות מסחריות אותיר לחבר הכנסת יונה יהב, שהיה יושב-ראש ועדת המשנה לחקיקה מקיפה בסוגיה זו. אני רוצה לציין, שבשלהי כהונתה של הכנסת אנחנו מביאים לכאן חוקים שאין ערוך לחשיבותם לסידורה של מדינה מתוקנת מבחינה כלכלית וחברתית. כך חוק החברות, כך חוק ההוצאה לפועל וכך חוק עוולות מסחריות, שכאמור יוגש על-ידי חבר הכנסת יונה יהב. אני מודה גם באופן מיוחד לגברת טנה שפניץ, שליוותה במסירות רבה את החוק הזה מטעם משרד המשפטים.

מצאתי לנכון לבקש להקדים את הדברים כדי לציין – – –

היו"ר ש' וייס:

אנחנו כבר בסעיף הצעת חוק עוולות מסחריות?

חנן פורת (יו"ר ועדת החוקה, חוק ומשפט):

כן.

היו"ר ש' וייס:

אבל לא הצגתי את הסעיף. בוא נעשה סדר. אנחנו נמצאים כעת בדיון על סעיף ד' בסדר-היום: הצעת חוק עוולות מסחריות, התשנ"ט–1999. יגיש אותו חבר הכנסת יונה יהב.

חנן פורת (יו"ר ועדת החוקה, חוק ומשפט):

ברשותך, אני רוצה להקדים עוד משפט.

החוק הזה, שמפרט דברים שנוגעים לגנבת עין, לגזל סוד, סוגיות מאוד מורכבות, לתיאור כוזב, וקובע גם אכיפה בדברים האלה, הוא חוק מאוד מורכב. הוא גם היה נושא לדיונים רבים בוועדת המשנה, וגם במליאה שלנו.

אני מצאתי לנכון, רבותי חברי הכנסת – ואני אומר את הדברים האלה לחבר הכנסת רובי ריבלין, שהיה שותף לרוב דיוני הוועדה. אני רוצה לציין באופן מיוחד את האווירה הטובה והעניינית ששררה בוועדת חוקה, חוק ומשפט, בכל הסוגיות, הן אלה שהיו שנויות במחלוקת והן אלה שלא היו שנויות במחלוקת, ומתוך חברי הוועדה, ללא הבדל גוון, ימין ושמאל, דתיים ושאינם מוגדרים ככאלה, בתוך אותה אווירה עניינית ונעימה ששררה בוועדה, על כל פנים בשעה שאני זכיתי לנהל אותה, אני רוצה לציין באופן מיוחד את תרומתו של חבר הכנסת יונה יהב.

דורון שמואלי (הליכוד-גשר-צומת):

מה עם חבר הכנסת ריבלין, למה אתה שוכח אותו?

חנן פורת (יו"ר ועדת החוקה, חוק ומשפט):

אמרתי. אבל עכשיו אנחנו עוסקים בחבר הכנסת יונה יהב, שיבוא להציג את החוק הזה. אני גם רוצה לומר, שאני מאוד מצר על כך שככל הנראה לא נזכה לראות אותו מכהן כחבר הכנסת.

דורון שמואלי (הליכוד-גשר-צומת):

הוא לא עזב מפלגה. הוא לא עשה מה שאתה עשית.

חנן פורת (יו"ר ועדת החוקה, חוק ומשפט):

תודה.

היו"ר ש' וייס:

לא ידעתי שאתה ממונה על המפד"ל.

דורון שמואלי (הליכוד-גשר-צומת):

לא עושים דבר כזה. אם לא מצליחים בבחירות, מקבלים את דין הבוחר, ולא הולכים למפלגה אחרת. לא עושים דבר כזה.

חנן פורת (יו"ר ועדת החוקה, חוק ומשפט):

אם אתה רוצה לברר אתי את הסוגיה הזאת, אני מרשה לעצמי לברר אתך את הדברים האלה באופן מאוד מאוד ענייני, אבל אני לא אגרר לכך.

דורון שמואלי (הליכוד-גשר-צומת):

לא עוזבים מפלגה אם מפסידים בבחירות.

חנן פורת (יו"ר ועדת החוקה, חוק ומשפט):

לא אגרר לדיון בעניין הזה. אם אתה רוצה, תברר את הדברים אתי אחר כך.

היו"ר ש' וייס:

חבר הכנסת פורת, תנמק גם את ההסתייגות שלך. בבקשה.

חנן פורת (יו"ר ועדת החוקה, חוק ומשפט):

אני רוצה לסיים ולומר, שחבר הכנסת יונה יהב באמת תרם תרומה מאוד מאוד משמעותית לדיוניה של הוועדה, וגם בהיותו ברצון ליושב-ראש ועדות משנה שקבענו לו. אני מבקש לנצל את ההזדמנות הזאת להיפרד ממנו בהרבה הערכה וכבוד, ולקוות שעוד נכונו לו עלילות ועוד נזכה לראות אותו בחיים הציבוריים, ונזכה גם לשיתוף פעולה. כה לחי. תודה.

היו"ר ש' וייס:

תודה רבה לחבר הכנסת חנן פורת. חבר הכנסת יונה יהב, בבקשה.

יונה יהב (בשם ועדת החוקה, חוק ומשפט):

אדוני היושב-ראש, חברי הכנסת, נפל בחלקי הכבוד להביא בפני הבית לאישור, בשלהי הכנסת הארבע-עשרה, את חוק העוולות המסחריות, התשנ"ט–1999, חוק שוועדה בראשותי עיבדה אותו לחקיקה, ומליאת ועדת החוקה, חוק ומשפט אישרה את נוסחו כפי שאנחנו מביאים אותו לפני הבית.

החוק הזה הוא חוק מאוד משמעותי ומהווה איזה חוט שדרה בחיי המסחר ובחיים הכלכליים בכלל במדינת ישראל. אני רוצה לומר כאן, שאנחנו חייבים בעת האזנה לדברים ואישורם להטמיע בתוכנו את העובדה, שהחוק הזה מאפשר תחרות, אפילו תחרות פרועה, כי כאן המקום לומר, שתחרות פרועה איננה תחרות בלתי הוגנת, ועל מנת לאפשר את התחרות עשינו כמה – – –

היו"ר ש' וייס:

אולי לא "פרועה" אלא "אגרסיבית"? כי פרועה – זה כמעט כמו העימות שהיה אצל נסים משעל.

יונה יהב (בשם ועדת החוקה, חוק ומשפט):

אם כי המלה "פרועה" איננה על גבולות האסור, ולכן אנחנו מאפשרים כאן איזו פעילות כלכלית שנקראת תחרות, כדי להוזיל את השירותים וכדי שצרכן הקצה, אותו פרט שאנחנו כל כך יראים לגבי מעמדו ולגבי תפקודו הכלכלי, יהיה הזוכה הגדול ממה שאנחנו מחוקקים כאן.

שם החוק שונה מ"איסור תחרות לא הוגנת" ל"חוק העוולות המסחריות", לנוכח העובדה שנמחקו מההצעה הוראות מספר. שינוי משמעותי לעניין זה הוא הוויתור על הסעיף הראשון, אשר קבע, שמי שעוסק במכירה של נכס או במתן שירות, לא יעשה מעשה הנוגד את הלכות התחרות ההוגנת. נוסף על כך נקבע, שבלי לגרוע מאמירה זו, יראו את המעשים המנויים בפרק הראשון כנוגדים את הלכות התחרות ההוגנת. הוועדה החליטה למחוק את הסעיף הזה ולהשאיר רק את העוולות הספציפיות המנויות בחוק, כי רצינו ליצור את המצב שחווים היום במשק המתפתח של מדינת ישראל, ש"בזק" מוזילה את שירותי הטלפון לצרכן הקצה, "סלקום" ו"פלא-פון" כנ"ל, והתחרות הזאת, שהיא תחרות באמת קשוחה בין ענקים, מתאפשרת. לא רצינו להגיע למצב שבו בתי-המשפט יפרשו את האמירה הכוללת של סעיף 1 בחוק ויפגעו בתחרות שאנחנו כל כך כמהים שאכן תתרחש במשק.

הצעת החוק מבקשת לדאוג לתחרות בין עסקים, כפי שאמרתי, שאין חולק שקיומה הוא לטובת הציבור כולו, בדרך של שמירה על הלכות מסחר הוגנות. פגיעה בדרך לא הוגנת, כאשר היא הגורמת לבעלי עסקים שנפגעו ממנה לחסל את עסקיהם, עלולה לצמצם את התחרות ובכך לפגוע בציבור. במשק כמו המשק בישראל יש, לפחות בשלב זה, לשים דגש בהגברת התחרות ולעשות מאמצים מיוחדים כדי להגביר אותה. החשש הממשי הוא, שהוראה כללית מדי מאפשרת למתחרים עסקיים, במיוחד לגדולים ביניהם, לעשות שימוש ביד קלה בזכות התביעה, ולכן עלולים לכפות על מתחריהם הליכים משפטיים שייתכן שקשה יהיה להם להתגונן נגדם. מה עוד שייתכן שעצם קיום ההליכים המשפטיים עלול להקשות עליהם, גם אם בסופו של דבר יזכו במשפט.

משום כך הוחלט בוועדה, שעדיף לוותר על ההוראה הכללית, כפי שאמרתי בתחילת הדברים, ולהסתפק בעוולות המיוחדות שנקבעו בחוק זה ובתיקון לחוק הגנת הצרכן, המקנה לבעל עסקים זכות תביעה לפי עילת ההטעיה שבחוק הגנת הצרכן, זאת כאשר מדובר במעשה או במחדל העלולים להטעות צרכן.

מעבר לכך יש לזכור, שלמתחרה שנפגע באופן מהותי מתחרות לא הוגנת עומדים סעדים נוספים. מתחרה כזה יוכל לתבוע לפי חוקי הקניין הרוחני, במיוחד כאשר בנושאים מסוימים עומדת בפתח חקיקה חדשה שתיתן הגנות מסוימות גם למדגמים לא רשומים ולסימני מסחר מפורסמים. סעד אחר יוכל המתחרה שנפגע לשאוב מעוולת הרשלנות הכללית, ולפי הפסיקה האחרונה גם מחוק עשיית עושר ולא במשפט. כל אלה הביאו את הוועדה למסקנה, שעדיף לוותר על ההוראה הכללית, לאחר דיונים מאוד מעמיקים בנושא, ולחכות להתפתחות הפסיקה לפי החוק שמוצג עתה בפני המליאה ובמידת הצורך ניתן יהיה לשוב ולתקן את החוק כאשר יתברר שההוראה אומנם חסרה.

ההגנה על סודות מסחריים היא נושא בעל חשיבות במשק המודרני. עד לחקיקת חוק זה ניתנה ההגנה לפי מקורות משפטיים שונים. עתה לראשונה מוסדרת הסוגיה באופן כולל. השינויים בהצעת החוק הם במידה רבה בהצגת הדברים. מניסוח הוועדה עולה בבירור, שקיימים שלושה מצבים מרכזיים של גזל סוד מסחרי – הנטילה, השימוש והקבלה. כל אלה, כמובן, רק אם הם בוצעו ללא הסכמת בעל הסוד. הנטילה, כדי שתיחשב כגזל, צריכה להיות באמצעים פסולים. הנוסח בהצעת החוק היה "אמצעים לא חוקיים או לא הוגנים". שינוי הנוסח נועד למנוע פרשנות רחבה מדי למונח סתום כמו "לא הוגנים"; פרשנות שהיתה עלולה לפגוע בסחירותו של הסוד. גם על כך חשבנו בוועדה. לעניין הנטילה הובהר, כבר בהקשר זה, שאין זה משנה אם הסוד ניטל מבעליו או מאדם אחר שהסוד היה בידיעתו.

המצב השני של גזל סוד הוא שימוש בסוד, הכולל גם העברה, בניגוד לחיוב חוזי או לחובת אמון.

המצב השלישי הוא של עצם קבלת סוד מסחרי, בין שנעשה בו שימוש ובין שלא, ובלבד שהמשתמש ידע בפועל כי הסוד המסחרי הגיע אליו כתוצאה מההעברה בניגוד לחיוב חוזי ולחובת האמון או לאחר שניטל באמצעים פסולים. הוראה זו תחול גם על מצב שבו ברור שהמשתמש עצם את עיניו, שם עצמו כאילו הוא לא יודע שהסוד הגיע אליו כמתואר לעיל.

יש להדגיש, כי אין כל חשיבות אם הסוד ניטל מבעל הסוד באמצעים פסולים והועבר למקבל ישירות, או שהוא הועבר ישירות למקבל בניגוד לחיוב חוזי, או שהוא "התגלגל" למקבל. כלומר, אין זה משנה אם הסוד הגיע למקבל במישרין מהנוטל או מהמשתמש, או שהוא הגיע אליו כאשר בדרך היו אנשים אחרים שקיבלו את הסוד והעבירו אותו הלאה. העיקר הוא, שהמקבל יודע כי הסוד הגיע אליו, בסופו של דבר, כתוצאה מכך שמישהו נטל אותו באמצעים פסולים, או העבירו בניגוד לחיוב חוזי או לחובת האמון. דברים אלה נכונים גם אם מי מהמקבלים בשרשרת ההעברה היה תם לב ולא ידע כי הסוד ניטל או הועבר בניגוד לחיוב חוזי או לחובת אמון. כאמור, די ש"המקבל הסופי", מקבל הקצה, יודע שהסוד ניטל באמצעים פסולים או הועבר בניגוד לחיוב חוזי או לחובת אמון אל אדם כלשהו במועד כלשהו וכתוצאה מפעולות אלה הגיע הסוד לידיו, כדי שייחשב כגזלן.

לפי הנוסח שאומץ בידי הוועדה, בעל הסוד יכול "לעקוב" אחר הסוד הנגזל ולדרוש סעדים נגד מי שהסוד נמצא אצלו. בכך חוזקה זכותו של בעל הסוד. לעומת זאת, קיימת הכבדה שלא היתה בהצעת החוק, והיא, שהטוען לבעלות על הסוד צריך להוכיח שמקבל הסוד ידע בפועל או שעצם את עיניו מלראות שמדובר בהעברה אסורה.

הפרק השלישי והחשוב בהצעת החוק עוסק בסעדים. פרק זה קובע, שהפרת הוראות החוק המוצע מהווה עוולה נזיקית אשר דיני הנזיקין הכלליים חלים עליה. נוסף על כך נקבעו סעדים מיוחדים בשל עוולת גנבת עין וסוד מסחרי. הצורך בסעדים מיוחדים נובע הן מקיום חשש שהנתבע יעלים את הראיות שברשותו והן כדי להבטיח שהסעד הסופי אכן יביא להפסקת ההפרה של ההוראות האמורות.

סעדים אלה מאפשרים, בעיקרם, כניסה ותפיסה של ראיות ונכסים של הנתבע ולעתים גם של צד שלישי. החקיקה המוצעת מגבשת במידה רבה את הפרקטיקה הקיימת בבתי-המשפט, ותרומתה בעיקר ביצירת הליכים אחידים תוך כדי שמירת הזכויות של כל הצדדים.

על מנת להגן על זכויות הצד שנגדו ניתן צו, נדרש כתנאי למתן הצו שיופקדו ערובה ועירבון. לעירבון נקבע סכום מזערי ומרבי. הוועדה הוסיפה לבית-המשפט גם את הסמכות להגדיל את סכום העירבון, מעבר לקבוע בחוק, אם הוא משתכנע במהלך המשפט שהדבר מוצדק.

מאליו מובן, שאם הנפגע עלול להיות צד שלישי שבחזקתו הנכסים, יש מקום לשמירה מיוחדת על זכויותיו, ואומנם כך נעשה. בהצעת החוק, לעניין הודעות לצד שלישי, זכותו להצטרף בכל שלב ובזכויות דומות. הוועדה הוסיפה את הפירוט של שיקולים מרכזיים שבהם מתחשב בית-המשפט כאשר הוא בא לתת את הצו, והם קיום זכויות של הצד השלישי בנכסים ובראיות, וטיבן של זכויות אלה. השיקול השני הוא בחינת האפשרות שהצד השלישי הוא שותפו של המעוול.

ולסיום, שני שינויים שנעשו בפרק הרביעי של הצעת החוק. סעיף 23 המוצע מסדיר את ההגנה על סודות מסחריים במסגרת הליכים משפטיים. המטרה היא למנוע ולהגביל במידת האפשר נזקים העלולים להיגרם בעקבות חשיפת סודות מסחריים לצדדים שלישיים תוך כדי הליכים משפטיים.

סעיף 23 נוסח מחדש ונעשו בו כמה שינויים: כיום הוא בנוי לפי "מדרגות". המדרגה הראשונה מסמיכה את בית-המשפט לנהל בדלתיים סגורות דיונים שבהם עלולים להתגלות סודות מסחריים.

המדרגה השנייה מסמיכה את בית-המשפט להוציא צווים האוסרים פרסום סודות מסחריים שהתגלו בדיון המשפטי, וזאת כפי שהוצע בהצעת החוק.

המדרגות האחרונות נועדו להגן על הסוד המסחרי מפני חשיפה בלתי מבוקרת לצדדים שלישיים ולצדדים לדיון.

המדרגה השלישית, החלה על כל המשפטים, פליליים ואזרחיים, מסמיכה את בית-המשפט להוציא צווים בדבר דרכי הגשת ראיות. הכוונה לצווים שתכליתם להגן על סודות מסחריים בדרכים שונות וגמישות, כמו למשל, הגבלת הגילוי לחוג מצומצם של הצדדים, החתמת צדדים לדיון ובאי-כוחם על התחייבות להשתמש במידע רק לצורך הדיון, והחזקת ראיות רגישות בתנאים מוגנים מן הרגיל.

המדרגה הרביעית, החלה רק על משפטים אזרחיים, מסמיכה את בית-המשפט להוציא צווים בדבר אי-גילוי ראיה שיש בה משום סוד מסחרי, בשל חששות לפגיעה בכללי הצדק הטבעי. סעיף זה הינו מצומצם למדי וכולל בלמים, כדי שבית-המשפט לא ייתן צווים כאלה כדבר שבשגרה. בית-המשפט יורה על אי-גילוי ראיה שיש בה סוד מסחרי, רק אם ראה שהגילוי עדיף מן הצורך לגלותה לשם עשיית צדק. תנאי נוסף הוא, שבית-המשפט ישתכנע שאין די באמצעים המוסדרים במדרגות הקודמות כדי להועיל ולהגן על הסוד המסחרי.

בקיצור, החוק שמונח כאן לפני הכנסת הוא חוק מהפכני – מחד גיסא הוא בא להסדיר את הדינמיות של חיי המסחר, אבל מאידך גיסא הוא שם בלמים בפני תחרות בלתי הוגנת. הוא הופך כל עבירה על החוק הזה לעוולה נזקית, שלנעוול יש, כמובן, זכות תביעה כלפיה.

אני מקווה שהחוק הזה יאושר. עצם העובדה שהחוק הזה מובא להצבעה בישיבה האחרונה של כנסת זו הוא בהחלט אות כבוד. אני מודה למשרד המשפטים, ובראש ובראשונה לעורכת-הדין טנה שפניץ, על העזרה בהכנת החוק ובעבודת ועדת המשנה. אני מודה על האמון הרב שרחש לי יושב-ראש הוועדה, חבר הכנסת חנן פורת, בכך שהפקיד בידי את יושבות-ראש ועדת המשנה לחוק כל כך מורכב וכל כך מסובך.

אדוני היושב-ראש, אני מוצא לנכון, ברשותך, לנצל את העובדה שאני עומד כאן כדי לומר בכמה דקות מלות פרידה. אני רוצה לנצל את רשות הדיבור שניתנה לי בישיבה האחרונה בקדנציה זו כדי לומר כמה מלות פרידה; הבית הזה על יושביו, חברי הכנסת ועובדיו, זכאים למלות פרידה חמות ממני.

הגעתי לבית הזה לא כחלק מתכנון, וגם עזיבתי איננה חלק מתכנון. האמת, רציתי להמשיך במלאכה שהחילותי בה, אך פסק הבוחר קבע אחרת, ואני מכבד זאת בכל לב. הבית הזה על יושביו האיר לי פנים, ואני מחזיר לו אהבה. בכוחות משותפים של חברים מכל גוני הקשת הפוליטית הצלחתי להביא אל תוך הבית את דברו של המגזר העסקי הכלכלי, ואני גאה בכך, את דברם של האמנים בישראל, את דברם של האלמנות והיתומים, שלהם שימשתי כפה, וכל אלה זכו להצעות חקיקה שיזמתי, ובעזרת חברי הכנסת מכל גוני הקשת הפוליטית הצלחתי להופכן לחלק מספר החוקים הישראלי.

אני מרגיש חובה נעימה ביותר להודות, לצד חברי הכנסת מכל סיעות הבית, לעובדים הנהדרים של כנסת ישראל. מעולם לא חוויתי חוויית עבודה במוסד ציבורי שכל עובדיו, ללא יוצא מן הכלל, רק מבקשים לעזור ולעזור, ועל כך מגיעה להם תודה גדולה וחיבוק גדול. אני יוצא את דלתות הבית הזה בסיפוק רב, ועם כבוד גדול למה שהוא מייצג. אני מבטיח להישאר בתמונה הציבורית. לכן אני נפרד מכם בלהתראות.

היו"ר ש' וייס:

תודה רבה לחבר הכנסת יונה יהב. אלה באמת דברים נרגשים. אני חושב שזוהי דוגמה מופתית לקבלת כללי משחק של תנועה.

דוד טל (ש"ס):

גם סיעת ש"ס מצטרפת לברכות.

היו"ר ש' וייס:

יופי. אני מאחל לחברי יונה יהב הרבה הצלחה. אני בטוח שהוא עוד ישוב לבית הזה, הוא עוד איש צעיר. כאשר תהיינה בחירות יותר הוגנות, יותר מסודרות, עם פחות טריקים ופחות שטיקים – הוא יחזור. מתי זה יהיה, רק אלוהים יודע.


מסמכים שהונחו על שולחן הכנסת

היו"ר ש' וייס:

אנחנו מאפשרים עכשיו לגברת שושנה כרם, סגנית מזכיר הכנסת, למסור לנו הודעה. אחר כך נמשיך בדיוננו.

סגנית מזכיר הכנסת ש' כרם:

ברשות היושב-ראש, הנני מתכבדת להודיע, כי הונחו עתה על שולחן הכנסת, לקריאה שנייה ולקריאה שלישית, מטעם ועדת החוקה, חוק ומשפט, הצעת חוק הבחירות לכנסת החמש-עשרה ולראש הממשלה (הוראת שעה) (תיקון), התשנ"ט–1999, וכן הצעת חוק ההסגרה (תיקון מס' 6), התשנ"ט–1999. תודה.

היו"ר ש' וייס:

תודה רבה, גברתי.


הצעת חוק עוולות מסחריות, התשנ"ט–1999
(קריאה שנייה וקריאה שלישית)

היו"ר ש' וייס:

חבר הכנסת יהב, אתה כבר נימקת את ההסתייגות שלך, נכון? רשומה אצלי הסתייגות שלך לשם החוק. האם אתה מסיר אותה?

יונה יהב (בשם ועדת החוקה, חוק ומשפט):

כן.

היו"ר ש' וייס:

בסדר. לחבר הכנסת חנן פורת, הסתייגות לסעיף הראשון. עד חמש דקות. כמה שפחות, יותר טוב.

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, תודה לחבר הכנסת יונה יהב על הצגת הדברים הנאותה ועל הדברים הנרגשים שאמר לסיום. כולנו ליווינו אותו בלב נרגש.

אדוני היושב-ראש, ההסתייגות שלי אינה הסתייגות שולית, היא הסתייגות מהותית ביותר, ואכן גם חבר הכנסת יונה יהב התייחס אליה בדבריו.

אני סבור, על-פי ההצעה הראשונה של הוועדה שהכינה את החוק הזה, שיש מקום לקביעה עקרונית, שלפיה מי שמוכר נכס או נותן שירות דרך עיסוק, לא יעשה מעשה הנוגד את הלכות התחרות ההוגנת. לעניין זה יראו מעשה האסור לפי הוראת פרק זה כמעשה הנוגד את הלכות התחרות ההוגנת. יש בדברים האלה קביעה עקרונית כוללת, שנותנת בידי בית-המשפט את האפשרות לחרוג מהדברים הספציפיים של תחרות בלתי הוגנת, כפי שמובאת כאן בחוק, ולתת לכך משקל רחב יותר.

אני רוצה לציין, שהמשנה ליועץ המשפטי, פרופסור נחום רקובר, שהביא בוועדה דברים חשובים מאוד על עשיית עושר ולא במשפט, הראה דוגמאות שונות לכך שהחוק בהקשרים הקונקרטיים והספציפיים שלו לא מכסה. לכן אנו הולכים כאן בעצם בכלל פרט וכלל, שאי אתה דן אלא כעין הפרט, אם להשתמש במידותיה של תורה. דהיינו, אתה אומר קודם כול את העיקרון, שמסחר בלתי הוגן על-פי תחרות בלתי הוגנת הוא פסול ועל-פי זה לא כל תחרות מותרת. לאחר מכן אתה מפרט את הדברים באופן קונקרטי, וכאשר תדון אחר כך בדברים, תדון כעין הפרט, אבל לא תוך כדי היצמדות לפרטים באופן מדוקדק, אלא תוך אפשרות של הרחבתם.

אני רוצה לציין, שבוועדה היו מומחים חשובים מאוד לענייני הלכות מסחר ולנושא של תחרות בלתי הוגנת, שתמכו בהסתייגות שלי, וכאמור אפילו הביאו אותה כהצעה ראשונה. אני מודע לכך שיש בכך הרחבה מסוימת, אבל חזקה על בית-המשפט שיהיה לו שיקול דעת מספיק נבון, כדי לא להחיל את ההצעה באופן גורף, אלא על-פי העקרונות שמנויים כאן, ועל כן ציינו, שלעניין זה יראו מעשה האסור לפי הוראות פרק זה כמעשה הנוגד את הלכות התחרות ההוגנת.

אני חושב שההסתייגות הזאת, שהיא הסתייגות שנותנת לחוק ממד הרבה יותר רחב ומקיף, היא חשובה, ומן הראוי להחיל אותה. היא גם הולמת ותואמת את עקרונות המשפט העברי. תודה.

היו"ר ש' וייס:

חברים, אנחנו עוברים להצבעה על הצעת חוק עוולות מסחריות, התשנ"ט–1999, בקריאה שנייה.

חבר הכנסת יונה יהב הסיר את הסתייגותו לשם החוק. לפיכך, אנחנו יכולים להצביע עכשיו על שם החוק בקריאה שנייה.


הצבעה מס' 20


בעד שם החוק – 11
נגד – אין
נמנעים – אין
שם החוק נתקבל.

היו"ר ש' וייס:

11 – בעד, אין מתנגדים ואין נמנעים. אני קובע ששם החוק אושר בקריאה שנייה.

חברים, נצביע עכשיו על הסתייגותו של חבר הכנסת חנן פורת לסעיף הראשון בחוק הזה, לפני סעיף 1, כי זה עיקרון חדש.


הצבעה מס' 21


בעד ההסתייגות של חבר הכנסת ח' פורת לפני סעיף 1 – 1
נגד – 12
נמנעים – אין
ההסתייגות של חבר הכנסת ח' פורת לפני סעיף 1 לא נתקבלה.

היו"ר ש' וייס:

תומך אחד. אני מוכרח לציין שבעל ההסתייגות דבק בהצעתו. גם זה הישג גדול. 12 מתנגדים, אין נמנעים. ההסתייגות נדחתה.

לפיכך, חברים, אנחנו יכולים להצביע עכשיו על החוק כולו בקריאה שנייה, מן הסעיף הראשון עד סעיף 29, לרבות סעיף 29, ללא הסתייגויות.


הצבעה מס' 22


בעד סעיפים 29-1 – 13
נגד – אין
נמנעים – אין
סעיפים 29-1 נתקבלו.

היו"ר ש' וייס:

13 תומכים, אין מתנגדים, אין נמנעים. אני קובע שההצעה אושרה בקריאה שנייה.

חברי הכנסת, אנחנו עוברים עכשיו לקריאה שלישית של הצעת חוק עוולות מסחריות, התשנ"ט–1999, כהצעת הוועדה, ללא הסתייגויות.


הצבעה מס' 23


בעד החוק – 12
נגד – אין
נמנעים – אין
חוק עוולות מסחריות, התשנ"ט–1999, נתקבל.

היו"ר ש' וייס:

12 תומכים, אין מתנגדים, אין נמנעים. אני קובע, שהצעת חוק עוולות מסחריות, התשנ"ט–1999, אושרה בקריאה שלישית.


הצעת חוק הדיינים (תיקון מס' 18), התשנ"ט–1999
(קריאה שנייה וקריאה שלישית)

היו"ר ש' וייס:

אנחנו עוברים להמשך סדר-היום: הצעת חוק הדיינים (תיקון מס' 18), התשנ"ט–1999, לקריאה שנייה ולקריאה שלישית.

אני צריך למסור לפרוטוקול הודעה שקשורה לחוק הדיינים. הודעת הסבר ליושב-ראש הכנסת: בהצבעה על הצעת חוק הדיינים נפלה טעות ולא נתקיימה הצבעה על לוח התיקונים. בשל כך, על-פי חוות דעת משפטית, יש להצביע מחדש על לוח התיקונים, ובשל כך ההצבעה בקריאה שלישית בטלה.

עכשיו הערה ליושב-ראש הכנסת, יש פה הודעה והערה: יש להצביע בקריאה שנייה על לוח התיקונים להסתייגויות, על שתי הסתייגויות יחד. לאחר מכן יש להצביע על לוח התיקונים הנמצא בדף הלבן או בעמוד האחורי של ההסתייגויות. אני מוכרח לומר לכם שאני לא הבנתי מאומה.

אני מזמין עכשיו את יושב-ראש ועדת החוקה, חוק ומשפט, חבר הכנסת פורת. זה היום שלך. אני מזמין גם את חברי דוד טל. אם הוא יסכים להחליף אותי לרבע שעה זה יהיה נפלא.

דוד טל (ש"ס):

אני רוצה להצביע.

היו"ר ש' וייס:

אבל אתה יכול גם להצביע מפה. אה, אתה צריך להדריך את החבר'ה, בסדר.

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, מורי ורבותי, אני מבקש במקרה הזה באמת תשומת לב, כיוון שנפלה כאן, כשגגה היוצאת מפי השליט, טעות שהביאה לידי כך שהגענו עד קריאה שנייה ושלישית בלא שהדברים כפי שנקבעו בוועדה הובאו כראוי למליאת הכנסת, וכתוצאה מכך גם ההצבעה היתה שגויה. דברי ההסבר בקשר לחוק הדיינים היו נאותים.

חיים אורון (מרצ):

על איזה חוק אנחנו מדברים?

חנן פורת (יו"ר ועדת החוקה, חוק ומשפט):

חוק הדיינים.

חיים אורון (מרצ):

אנחנו לא מצליחים למצוא את הטקסט שלו.

חנן פורת (יו"ר ועדת החוקה, חוק ומשפט):

דברי ההסבר היו נאותים באותה שעה שהדברים הובאו כאן להצבעה לקריאה שנייה ושלישית. התיאום עם כל הגורמים היה נאות. דא עקא, כיוון שלוח התיקונים שהוצג לפני המליאה בסופו של דבר לא הובא לידי חברי הכנסת, ההצבעה היתה פשוט באופן טכני שגויה. אנחנו באים כאן להסיר מכשול ולהסיר טעות.

עכשיו אבהיר את הדברים בצורה הפשוטה ביותר. חוק הדיינים מקפל בתוכו באופן כולל שתי סוגיות: הסוגיה האחת – מינוי של משנה לנשיא אבות בתי-הדין, הלוא הוא הרב הראשי לישראל. בעצה אחת עם הרבנות הראשית מצאנו לנכון לקבוע משרה של משנה לנשיא אבות בתי-הדין, שתעזור לרב הראשי, שלפי טיבו של עניין עסוק בעניינים ציבוריים רחבים הרבה יותר מאשר תחום בתי-הדין, וכתוצאה מכך לא תמיד ניתנת לו האפשרות לפקח באופן קונקרטי על עבודתם של בתי-הדין, לייעל אותם, לקבוע את ההרכבים וכדומה. זאת הצעה שהובאה גם על דעת הדיינים וגם על דעת הרבנות הראשית לישראל, והיא הצעה נאותה שמוצאת את ביטויה בחוק הזה.

הסוגיה השנייה היתה סוגיה של מינוי ראשי אבות בתי-הדין בכל אזור ואזור, כדי לאפשר ולייעל את עבודתם של בתי-הדין. הסוגיה הזאת היו לה פנים לכאן ולכאן: מצד אחד, היה בה רצון ליטול גם כלים נאותים שקיימים היום בבתי-המשפט הכלליים; מצד שני, היא זכתה להסתייגות רבה מצד הדיינים, כיוון שהם היו סבורים שההצעה כמות שהיא אינה בשלה והיא תעשה דברים שעלולים לפגוע בעבודה השוטפת הנעשית כיום בבתי-הדין הרבניים, והם ביקשו לדחותה.

הוועדה נחלקה: היו כאלה שהיו סבורים שבכל זאת צריך לקבל את ההצעה. אני וחבר הכנסת הרב לייזרזון היינו סבורים, שבסיטואציה כזאת לא מן הדין לכפות על המערכת של הדיינים, שעובדת ומתפקדת כהלכה ולכבוד למדינת ישראל, דברים שעדיין אינם נכונים ובשלים לקבל אותם. היינו סבורים, שגם אם יובאו הדברים, הם צריכים להיות מובאים בשלב מאוחר יותר, לאחר תיאום מלא עם מערכת בתי-הדין הרבניים.

ההצעה של הוועדה היתה לקבל את הסעיף הזה בקשר לראשי אבות בתי-הדין. ההצעה שלנו היתה להסתייג. דא עקא, כאמור, ההסתייגות הזאת לא הובאה בצורה נאותה לפני מליאת הכנסת, כתוצאה מהשמטה. אף שבלוח התיקונים הופיע הדבר, בסופו של דבר הוא לא הגיע לידיעתם של חברי הכנסת. על-פי חוות דעתו של היועץ המשפטי שלנו, השופט בדימוס שלמה שהם – וחוות דעת זו זכתה גם לאישורו של צבי ענבר, היועץ המשפטי לכנסת – הוסכם, שאף שהחוק עבר בקריאה שנייה ושלישית, הואיל והיתה בו שגגה, ועל-פי סעיפים נאותים בתקנון הכנסת ניתן להביא אותו לדיון חוזר, והוא מובא לדיון חוזר.

אני רוצה להסב את תשומת לבם של חברי הכנסת: אם לא נתקן היום ונאשר את ההסתייגויות שלנו, דהיינו ההסתייגות של חבר הכנסת לייזרזון ושלי, נמצא אפוא, שבדיעבד תאושר ההכרעה כפי שהיתה בפעם הקודמת, למגינת לבה של מערכת בתי-הדין והדיינים. ואני חושב שזה יהיה לא נאות, משום שלא היינו עושים את זה לגבי מערכת בתי-המשפט הכלליים אם היינו מתקנים חוקים שהיו עומדים בניגוד ובלא תיאום עם המערכת של בתי-המשפט.

על כן אני מבקש מכל חברי הכנסת לתמוך בהסתייגות שלי ושל חבר הכנסת לייזרזון, על-פי לוח התיקונים שהועבר, כדי שהחוק יצא מתוקן ובסופו של דבר יעסוק רק בנושא של מינוי משנה לנשיא אבות בתי-הדין. גם זהו תיקון ראוי, שיקדם את מערכת בתי-הדין הרבניים ויצעיד אותה לכלל סדרים נאותים. תודה רבה.

היו"ר ש' וייס:

תודה. גם לעניין זה יש הסתייגויות, כמובן.

חנן פורת (יו"ר ועדת החוקה, חוק ומשפט):

הסברתי כבר. ההסתייגויות הן שלנו והסברתי גם את ההסתייגויות.

היו"ר ש' וייס:

חברי הכנסת, לתשומת לבכם, עוברים להצבעה. עכשיו אנחנו מצביעים על ההסתייגויות של חבר הכנסת – אני מתנצל בפניכם, יש פה התייעצות חשובה, התייעצות עם היועץ המשפטי מר שלמה שהם.

חברים, לפי הייעוץ המשפטי האינטנסיבי והמדויק שקיבלתי, תחילה אנחנו מצביעים על ביטול הקריאה השלישית – קצת מסובך – להצעת חוק הדיינים (תיקון מס' 18).

דוד טל (ש"ס):

סליחה, עבר חוק. לא יכול להיות.

חנן פורת (יו"ר ועדת החוקה, חוק ומשפט):

אני הסברתי את זה.

היו"ר ש' וייס:

רגע, הצבעה שלישית בטלה. אני מודיע שהיא בטלה, לא מצביעים.

דוד טל (ש"ס):

לא יכול להיות דבר כזה. התקבל חוק בישראל. אף אחד לא מוסמך לבטל את החוק, אלא אם כן יגיש הצעת חוק חדשה.

היו"ר ש' וייס:

חבר הכנסת דוד טל, רק שנייה.

הטענה היא, שבעצם, כאילו לא התקיימה הקריאה השלישית, כי היא לא היתה תקינה. מה דעתך על הטענה הזאת?

דוד טל (ש"ס):

אני לא יועץ משפטי. אני מציע שנתייעץ עם ענבר – – – התקבל חוק בישראל.

קריאות:

– – –

היו"ר ש' וייס:

מייד אני אאפשר לכם, חברים. זה לא פשוט, אני מבין.

דוד טל (ש"ס):

התקבל חוק בישראל.

היו"ר ש' וייס:

רק שנייה, חבר הכנסת דוד טל, אני מבין את ההערה שלך. אנחנו הרי רוצים לברר את זה באופן הוגן.

חבר הכנסת חנן פורת, אני מבקש לא להפעיל לחץ לא מתון ולא לא מתון. אני רוצה לשמוע.

רחבעם זאבי (מולדת):

– – –

היו"ר ש' וייס:

מייד, חבר הכנסת זאבי.

הטענה שלך, חבר הכנסת דוד טל, היא, שהתקבל חוק – נקודה. היועץ המשפטי של הכנסת, היועץ המשפטי צבי ענבר, וגם היועץ המשפטי של הוועדה, היועץ המשפטי שלנו, השופט בדימוס שלמה שהם, סבורים, על-פי חוות דעתם המקצועית, הבלתי-תלויה, שבעצם כאילו לא היתה קריאה שלישית; זאת אומרת, לא היה חוק עד כה, לא הצביעו על כל סעיפיו.

זוהי הטענה. יש פה כמובן עניין לא פשוט. אני רוצה להעיר הערה.

חנן פורת (יו"ר ועדת החוקה, חוק ומשפט):

הדפים לא הובאו לחברים – – –

היו"ר ש' וייס:

רק שנייה. חבר הכנסת חנן פורת, עם כל הכבוד, אנחנו לא נפעל בעניין זה תחת לחץ. נברר את העניין. חבר הכנסת זאבי.

רחבעם זאבי (מולדת):

אדוני היושב בראש, אני מציע שלא תקבל החלטה כעת, כי היא תשמש תקדים, ויכול להיות שאתה תתחרט עליה; לא יכול להיות – סביר מאוד שתתחרט עליה.

אני מציע לעשות הפסקה בנושא הזה, או הפסקה בכלל, ולקרוא ליועץ המשפטי להתייעצות אתך בלשכתך. אם יש נוגעים בדבר נוספים, תקרא להם אליך.

היו"ר ש' וייס:

בואו, אני רוצה להציע הצעה.

רחבעם זאבי (מולדת):

אל תקבל החלטה כעת.

היו"ר ש' וייס:

אני שומע אתכם היטב, חברים. כן, חבר הכנסת דוד טל.

דוד טל (ש"ס):

אדוני היושב-ראש, אני סבור שיש לנו כאן בעיה, ואשר על כן אני מציע לדחות – להוריד את הנושא הזה מסדר-היום עד שנדון בו לעומק ונבהיר את הדברים הבהר היטב, כדי ששגגה לא תצא מתחת ידינו.

היו"ר ש' וייס:

תודה רבה. חבר הכנסת אורון, רצית להעיר משהו. זה דיון פרוצדורלי חשוב, אני אאפשר אם יש עוד מישהו שרוצה להעיר.

חיים אורון (מרצ):

אדוני היושב-ראש, יש פה שני רבדים לדיון. בשניהם אני לא מצוי – אני מצהיר; לכן אני אובייקטיבי.

אני מבין שיש מחלוקת לגופו של התיקון, נכון? ובצד המחלוקת לגופו של התיקון יש השאלה – בדרך כלל, כשאנחנו מדברים על תקלה טכנית, מדברים על מצב שבו יש תיקון שהוא בדרך כלל די מוסכם.

פה, בגין התקלה הטכנית, בעצם עולה דיון שהוא במחלוקת בתקופת בין השמשות, ואני מבין שהוא גם נתון במחלוקת חריפה. שמעתי פה כל מיני אמירות למי טלפנו.

לכן אני מציע – אני ממש לא יודע על מה מדובר ואני לא יודע לצדו של מי אני – שלא ייווצר תקדים, שהיות שלא הונח לוח תיקונים, בעצם הקריאה השלישית לא תקפה, והיות שהקריאה השלישית לא תקפה, ניתן לשנות את החוק. זה די מרחיק לכת.

היו"ר ש' וייס:

יש לי פתרון זמני, חברים. לדעתי, ההחלטה בדבר אי-תקפותו של חוק, שעל פניו התקבל בקריאה שלישית, לא יכולה להתקבל רק על-פי חוות דעת של יועצים משפטיים, עם הרבה כבוד שאני רוחש גם למוסד של ייעוץ משפטי, ודאי לשני האישים – גם לצבי ענבר וגם לשלמה שהם.

אני לא יושב-ראש הכנסת, אני עכשיו ממלא את מקומו כאן. אני חושב שאת ההחלטה הזאת אני מחזיר עכשיו ליושב-ראש הכנסת, חברי דן תיכון. זה עניין עקרוני מכדי שאני אקבל כאן. יושב-ראש הכנסת – זו הסמכות המוחלטת; הוא יחליט אם להחזיר את הנושא לנשיאות, לאן להחזיר אותו.

אני קובע בזאת, חברים, שכרגע הנושא לא יוצבע ויושב-ראש הכנסת דן תיכון ידריך אותנו מה לעשות, אם בהמשך היום או ביום אחר. אין ערעור על החלטתי זו כרגע, תודה.

אנחנו עוברים להמשך – הודעה ליושב-ראש ועדת הכנסת.

סגן היושב-ראש יהודה לנקרי, אתה מוכן להחליף אותי, חברי ד"ר לנקרי?


חילופי גברי בוועדות הכנסת

היו"ר י' לנקרי:

הודעה ליושב-ראש ועדת הכנסת, בבקשה, חבר הכנסת פנחסי, יושב-ראש ועדת הכנסת.

רפאל פנחסי (יו"ר ועדת הכנסת):

אדוני היושב-ראש, כנסת נכבדה, הריני מתכבד להודיע בזאת על חילופי אישים מטעם סיעת המפד"ל בוועדת הכנסת כדלקמן: במקום חבר הכנסת צבי הנדל יכהן חבר כנסת ניסן סלומינסקי.

אדוני היושב-ראש, הודעה נוספת שעליה צריך להצביע.

מיכאל קליינר (הליכוד-גשר-צומת):

רגע, סליחה, אדוני. אני לא יודע אם הוא מוסמך.

היו"ר י' לנקרי:

כן, חבר הכנסת קליינר.

מיכאל קליינר (הליכוד-גשר-צומת):

אדוני היושב-ראש, חבר הכנסת צבי הנדל איננו יותר חבר סיעת המפד"ל, הוא חבר סיעת אמונים.

בנימין אלון (מולדת):

אבל הוא על המכסה של המפד"ל.

מיכאל קליינר (הליכוד-גשר-צומת):

אין מכסות. הרי דובר בפירוש בוועדת הכנסת, ואמר גם היועץ המשפטי של הכנסת, שכאשר מדובר בחברים שעברו מסיעה לסיעה, הרי לא ייתכן שיהיו סיעות שלא מיוצגות; זה היה בדיון על שטרן ונודלמן, כשעוד היו בסיעת ישראל בעלייה. כל עוד אתה בתוך הסיעה, אפשר להחליף אותך ללא כל בעיה. כאשר עברת לסיעה אחרת, צריך לדאוג שהסיעה האחרת תקבל את הייצוג על-פי התקנון.

לכן אני מבקש לעכב את העניין הזה, לשמוע את חוות דעתו של היועץ המשפטי, ורק אז להביא זאת בפנינו.

היו"ר י' לנקרי:

מה דעתו של יושב-ראש ועדת הכנסת?

רפאל פנחסי (יו"ר ועדת הכנסת):

אדוני היושב-ראש, חבר הכנסת, הנושא עלה בוועדת הכנסת.

היו"ר י' לנקרי:

חבר הכנסת קליינר, ניתנת לך תשובה על-ידי היושב-ראש.

רפאל פנחסי (יו"ר ועדת הכנסת):

חבר כנסת קליינר, הנושא עלה בדיון בוועדת הכנסת. כשחבר הכנסת סלומינסקי הופיע והצביע, אני טענתי שהוא לא חבר, כי למעשה חבר הכנסת הנדל הוא החבר. היועץ המשפטי של ועדת הכנסת צבי ענבר פסק, שמאחר שחבר הכנסת הנדל ייצג את המפד"ל וחבר הכנסת סלומינסקי הוא מטעם המפד"ל, יכול בהחלט חבר הכנסת סלומינסקי להשתתף בהצבעות במקום חבר הכנסת הנדל.

הפנייה לחילופי אישים ניתנה על-ידי יושב-ראש סיעת המפד"ל שמריהו בן-צור, והמכתב שלו חתום פה בידי. הוא מבקש להחליף את חבר הכנסת הנדל עם חבר הכנסת סלומינסקי, והתקדימים עד היום הם, שיושב-ראש סיעה יכול להחליף.

אותו דבר היה בישראל בעלייה – הדוגמה שנקטת – חבר הכנסת ברונפמן, כיושב-ראש סיעה, החליף את חבר הכנסת שטרן מוועדת חוץ וביטחון.

מיכאל קליינר (הליכוד-גשר-צומת):

כאשר הוא עדיין היה חבר ישראל בעלייה.

רפאל פנחסי (יו"ר ועדת הכנסת):

חבר הכנסת קליינר, כפי שאתה בעצמך ציינת, מי שצריך להכריע בעניין הוא היועץ המשפטי של הוועדה. הוא כבר אמר את דעתו. ההודעה שלי בסך הכול מוגבלת בחוות דעת נוספת של היועץ המשפטי צבי ענבר. אם צבי ענבר יגיד שההודעה לא תקפה, נחזור לדון בנושא.

מיכאל קליינר (הליכוד-גשר-צומת):

אחרת הכנסת איננה משקפת – – –

רפאל פנחסי (יו"ר ועדת הכנסת):

אנחנו לא מצביעים. זאת בסך הכול הודעה שאני מודיע, שסיעת המפד"ל החליפה את חבר הכנסת הנדל בסלומינסקי. אם היועץ המשפטי של הכנסת, צבי ענבר, יגיד שיש משהו בדבריך, נפעל בהתאם לחוות דעתו.

היו"ר י' לנקרי:

אני מודה לך, אדוני יושב-ראש הוועדה.


הודעת יושב-ראש ועדת הכנסת

רפאל פנחסי (יו"ר ועדת הכנסת):

הודעה נוספת.

היו"ר י' לנקרי:

בבקשה.

רפאל פנחסי (יו"ר ועדת הכנסת):

אדוני היושב-ראש, כנסת נכבדה, ועדת הכנסת החליטה בישיבתה ביום ה' בניסן התשנ"ט, 22 במרס 1999, להקים ועדה משותפת של ועדת החוקה, חוק ומשפט וועדת החוץ והביטחון בהתאם לחוק חופש המידע, התשנ"ח–1998, העומד להיכנס לתוקפו בחודש מאי הקרוב.

הוועדה המשותפת תהיה בת שישה חברים – שלושה חברים מכל ועדה, ובראשות חבר ועדת החוקה, חוק ומשפט. מטעם ועדת החוקה, חוק ומשפט – חברי הכנסת דדי צוקר – יושב-ראש, דוד טל ורובי ריבלין. מטעם ועדת החוץ והביטחון – חברי הכנסת אלכס לובוצקי, צבי ויינברג ויהודה לנקרי.

אבקש אישורה של הכנסת להרכב ועדה משותפת זו. תודה רבה.

היו"ר י' לנקרי:

תודה. ובכן, אנחנו ניגשים להצביע על ההודעה הזאת.

רחבעם זאבי (מולדת):

אפשר בהרמת יד.

היו"ר י' לנקרי:

מי בעד? מי נגד?


הצבעה מס' 24


בעד הצעת ועדת הכנסת – 9
נגד – אין
נמנעים – אין
הצעת ועדת הכנסת נתקבלה.

היו"ר י' לנקרי:

ברוב של תשעה, ללא מתנגדים, ללא נמנעים – – –

רפאל פנחסי (יו"ר ועדת הכנסת):

אפשר לצרף גם את הצבעתי.

היו"ר י' לנקרי:

בצירוף הצבעתו של יושב-ראש ועדת הכנסת, חבר הכנסת פנחסי. אם כן, עשרה בעד. אנחנו רושמים לפנינו ומאשרים את ההודעה הזאת.

הצעת חוק ההסגרה (תיקון מס' 6) (סייג להסגרת אזרח), התשנ"ט–1999
(קריאה שנייה וקריאה שלישית)

היו"ר י' לנקרי:

חברי הכנסת, אנחנו עוברים לסעיף הבא בסדר-יומנו: הצעת חוק ההסגרה (תיקון מס' 6) (סייג להסגרת אזרח), התשנ"ט–1999, בקריאה שנייה ובקריאה שלישית. יציג את ההצעה יושב-ראש ועדת החוקה, חוק ומשפט, חבר הכנסת חנן פורת.

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, החוק המוצג לפניכם הינו חוק טעון מבחינה אמוציונלית, ציבורית ומשפטית. אף-על-פי-כן, לטעמה של ועדת החוקה, חוק ומשפט, המביאה אותו לאחר הכנה לקריאה שנייה ולקריאה שלישית, הרי הוא חוק ראוי למדינת ישראל.

צריך לציין, שעל-פי הנוהג שהיה קיים מקדמת דנא, במקרים שהיתה בקשת הסגרה לאדם, אזרח, תושב מדינת ישראל, שעבר עבירה בהיותו בחוץ-לארץ, במדינה שיש עמה הסכם הסגרה, על-פי בקשתה של אותה מדינה, הוא הועבר לשם משפט ולנשיאת עונשו באותה מדינה.

ב-1978, בהשראתו של ראש הממשלה המנוח מנחם בגין, שונה החוק ונקבע שלא יוסגר אזרח מדינת ישראל שהיה אזרח בעת שנעברה עבירה לידי מדינה זרה בכל מקרה ועניין.

החוק הזה כמות שהוא עומד בניגוד לאמנות ההסגרה הבין-לאומיות, מכביד מאוד על ישראל לבקש הסגרה של פושעים שפגעו באזרחיה שלה, אם נמלטו לארץ אחרת, מכביד מאוד גם את המציאות של קיום משפט בישראל, כיוון שהרבה פעמים צריך להביא עדים מחוץ-לארץ וכיוון שההליכים של המשפט במקרה כזה הרבה יותר מורכבים ומסובכים; ומעל לכול, הוא עלול ליצור מצב שבו ישראל תהווה מקום מקלט לפושעים. אזרחי ישראל שנמצאים בחוץ-לארץ עוברים עבירות חמורות – פשע של רצח, אונס, מאפיה וכדומה, נמלטים לארץ וכביכול אוחזים בקרנות המזבח.

על כן שוקד משרד המשפטים זה שנים על תיקונו של החוק הזה, וועדת החוקה, חוק ומשפט בראשותי מצאה לנכון לאשר ולהביא את החוק הזה להכנה לקריאה שנייה ולקריאה שלישית על-פי החוק המוצע. אני מבקש, רבותי, את תשומת לבם של חברי הכנסת, כיוון שהנושא הוא באמת רגיש ומורכב.

על-פי הצעת החוק, אם האדם שעבר עבירה בהיותו בחוץ-לארץ הינו אזרח מדינת ישראל וגם תושב מדינת ישראל, דהיינו, מרכז חייו הוא בה, או-אז אם תהיה בקשת הסגרה כלפיו ובקשת ההסגרה הזאת תאושר על-פי כל ההליכים הנאותים, תהיה ההסגרה לצורך עמידתו למשפט – אני מדגיש: לצורך עמידתו למשפט – באותה ארץ שביקשה את ההסגרה אם יש בינינו הסכמים בעניין הזה, אבל הוא יחזור לאחר שהואשם וקיבל את גזר-הדין לשם ריצוי עונשו בישראל.

לעומת זאת, אם אותו אדם רק אזרח מדינת ישראל, ואינו תושב בה, כגון מישהו שיש לו אזרחות ישראלית אבל מעולם לא חי בארץ, או-אז לאחר שברח לארץ יוסגר גם לשם העמדתו למשפט וגם לשם ריצוי עונשו באותה מדינה שביקשה זאת.

זהו בפשטות החוק. כאמור, אנחנו, הוועדה, שלמים עמו ומביאים אותו פה לקריאה שנייה ולקריאה שלישית.

היתה נקודה אחת שהיתה שנויה במחלוקת בתוך הוועדה, וגם בינה לבין משרד המשפטים. אומר, ראשית, את מה שסוכם היום בוועדה, ובסופו של דבר הוסכם גם על-ידי משרד המשפטים והוא מוצע כאן בהצעת החוק הקיימת.

על-פי הצעת החוק כפי שהיא מונחת לפניכם, אם השאלה נוגעת למקרים שבהם אדם עבר עבירה עוד לפני תחילתו של החוק הזה, לפני שהחוק התקבל – האם במקרה שהוא אזרח ואיננו תושב ניתן יהיה להסגיר אותו גם לשם נשיאת עונשו בארץ נוכרייה? החלטת הוועדה היתה, שלא יוסגר שום אדם בשום מקרה לשם נשיאת העונש אם העבירה שעבר היתה לפני שהחוק הזה נכנס לתוקף. זאת היתה הצעתו של חבר הכנסת הרב בני אלון; היא הוסכמה גם על שאר חברי הוועדה ומצאה את ביטויה בסייג סעיף 1. אדם שעבר עבירת הסגרה לפי חוק זה, ובעת הגשת בקשת ההסגרה הוא אזרח ישראלי ותושב ישראל, לא יוסגר אלא אם כן יתקיימו בו שני אלה. דהיינו, רק אם בקשת ההסגרה היתה בשעה שהוא אזרח ישראלי הוא לא יישא את עונשו בחוץ-לארץ.

בהזדמנות זאת אני מנצל את עמידתי כאן כדי להציג את הסתייגותי שלי. אני תבעתי הסתייגות יותר מקיפה.

היו"ר י' לנקרי:

שלך ושל חבר הכנסת דוד טל.

חנן פורת (יו"ר ועדת החוקה, חוק ומשפט):

כן, אני כבר מציג את ההסתייגות שלי ושל חבר הכנסת דוד טל, אלא אם כן גם הוא ירצה להוסיף דברים.

אני חשבתי, וגם על-פי חוות דעת של יועצים משפטיים, שמן הנכון שחוק כל כך טעון לא יחול בכלל באופן רטרואקטיבי, אלא מכאן ולהבא. דהיינו, שהחוק הזה יקבע, שלאחר שהוא מחוקק באמת, ניתן יהיה להסגיר אדם שעבר עבירה בשינויים המתחייבים אם הוא אזרח ישראלי, אם הוא תושב ישראלי – על-פי מה שמוצע פה בחוק. אבל החוק הזה לא יחול, לא לעניין הסגרה לעמידה במשפט ולא לעניין נשיאה בעונש, על אזרחים ישראלים שעברו את העבירה לפני שהחוק הזה נכנס לתוקף. יש פה שינוי משמעותי ביותר לגביהם, ולא נכון שדבר כזה יחול באופן רטרואקטיבי, גם אם פורמלית, לגבי סדרי דין, ניתן להחיל את החוק באופן רטרואקטיבי.

על כן אני מבקש ממליאת הכנסת לתמוך בהצעת ההסתייגות שלי – ואני מוסיף אותה עכשיו לא כיושב-ראש הוועדה אלא כחבר הוועדה שמסתייג – ולא להחיל את החוק הזה רטרואקטיבית בשום מקרה ובשום עניין. תודה רבה.

היו"ר י' לנקרי:

אני מודה לך, אדוני, יושב-ראש ועדת החוקה, חוק ומשפט.

נעבור להנמקת ההסתייגויות. לחבר הכנסת בנימין אלון יש הסתייגות לשם החוק.

אמנון רובינשטיין (מרצ):

מי מדבר נגד ההסתייגות של חבר הכנסת חנן פורת?

היו"ר י' לנקרי:

אנחנו עוד לא עוברים לשלב ההצבעות, יש לנו לפני כן שלב ההנמקות.

בנימין אלון (מולדת):

אדוני היושב-ראש, ברשותך, אתייחס להערה של חבר הכנסת רובינשטיין. עיקר הנדון כאן הוא ריצוי העונש והבירור המשפטי – זו החלוקה בין ההצעה לבין ההסתייגות של חבר הכנסת חנן פורת.

אמנון רובינשטיין (מרצ):

ריצוי העונש יהיה בכל מקום.

בנימין אלון (מולדת):

לא, זה לא מה שהיה אמור להיות מן ההתחלה, אסביר לאדוני.

מבחינת הטענה של הצדק שנטענת כאן, אם המשפט לא מנוהל במקום שבו התבצעה העבירה, יהיה פגם בצדק בנוגע לחיקור העדים ולדברים אחרים; הם ייפגעו. לעומת זאת, לא יהיה שום פגם בכך שאדם ירצה את עונשו במדינת ישראל, עם כל הרגישויות בדברים האלה. גם אם אדם יוסגר לצורך משפטו לארצות-הברית, וארצות-הברית תתחייב, למשל, שלצורך ריצוי העונש היא מחזירה את האדם לכאן, אין בכך פגם בצדק שיתגלה או ישתבש כתוצאה מכך שהמשפט לא מתנהל במקום העבירה.

לכן מלכתחילה הוגשה הצעה מחמירה יותר, שטענה כי אם בשעת בקשת ההסגרה האדם איננו אזרח ישראלי, לא יהיה עליו הסייג של ריצוי העונש פה. אני מבהיר מה שרוצה חבר הכנסת פורת. כלומר, מה שמתבקשים חברי הכנסת הוא לאשר שבשעת בקשת ההסגרה, אם האדם הוא אזרח ותושב, כלומר הוא חי כאן בזמן האחרון – הרי לוקח זמן לקבל את התושבות הזאת – גם אם מוגשת בקשת הסגרה על עבירה שנעשתה קודם, כשהוא לא היה תושב בזמן בקשת ההסגרה, היא תוגש והמשפט ינוהל שם בתנאי אחד: ריצוי העונש יהיה כאן. חבר הכנסת פורת רוצה שייקבע, שאם בזמן ביצוע העבירה האדם לא היה אזרח, זה נגמר, כי זו כאילו ענישה רטרואקטיבית. הטענה הנגדית היא, שענישה רטרואקטיבית היא רק בדין המהותי ולא בדין הפרוצדורלי, ופה אנחנו עוסקים בדין הפרוצדורלי. אני מסביר את דבריך – – –

חנן פורת (יו"ר ועדת החוקה, חוק ומשפט):

לא. אם הוא לא היה אזרח הוא יוסגר – – –. אם הוא היה אזרח ולא היה תושב בעת ביצוע העבירה, אני אומר שלא יחול עליו החוק הזה באופן רטרואקטיבי, כי יצטרכו להסגיר אותו לא להכרעת משפט ולא לריצוי העונש.

אמנון רובינשטיין (מרצ):

– – –

חנן פורת (יו"ר ועדת החוקה, חוק ומשפט):

החוק הזה יהיה רק מכאן ולהבא ולא יחול על – – –

בנימין אלון (מולדת):

אסביר בקצרה. לדעתי, עיקר מה שאנחנו מצווים לעשות פה הוא להתחשב ברגישות היהודית והאנושית ביחס לריצוי העונש; משום כך חתמנו אמנה. כישראלים שמכבדים את האזרחים שלנו, גם לא-יהודים, וכיהודים שרגישים לנקודה של נוכחות בבית-כלא זר, אנחנו רגישים לנושא של ריצוי העונש. לעומת זאת, לעצם המשפט והבירור שלו, אנחנו לא יכולים להרשות לעצמנו להיות מדינת מקלט לחבורות פשע מאורגנות, גם אם הן חבורות ישראליות.

אמנון רובינשטיין (מרצ):

כל הכבוד.

בנימין אלון (מולדת):

לבושתנו, יש היום באירופה ובמקומות שונים בעולם חבורות פשע מאורגנות. אנחנו יודעים שניהול משפט בנושאים של פשע מאורגן זה דבר מאוד מסובך, יש חובת ההוכחה, העדים והרגישות. לכן, לגבי ניהול המשפט ובקשת היושר – שאנחנו מצפים לשכמותה גם ממדינות אחרות – בנושא הזה אנחנו צריכים לקבל את החוק כמות שהוא. לעומת זאת, אם עבריין ישראלי עם תעודת זהות ישראלית, שבזמן האחרון הוא גם גר כאן, יימצא בבית-דין באיטליה, בצרפת או בארצות-הברית כעבריין שחייב לרצות את עונשו – אם יש דין מוות הוא לא יוסגר, משום שלפי חוק ההסגרה הקיים אנחנו לא נסגיר למקום שיש בו דין מוות, כי אצלנו אין דין מוות; לכן אין אמנה בנושא הזה.

היו"ר י' לנקרי:

חבר הכנסת אלון, זמנך תם אבל לא דיברת על ההסתייגות שלך לשם החוק.

בנימין אלון (מולדת):

טוב, אני מדבר רק כדי להסביר את העניין. לכן אני מסיים – – –

ענת מאור (מרצ):

אדוני היושב-ראש, היה צלצול? שאנשים יבואו.

בנימין אלון (מולדת):

אני מסיים את דברי, אדוני היושב-ראש. החוק הזה נותן לנו את ההרגשה הטובה, כיהודים וכאזרחים ישראלים, שבמקרה שיימצא העבריין הוא ירצה את עונשו כאן. הוא לא מכביד על הרגשתנו כישראלים וכיהודים בכך שאנחנו מקלים על עבריינים שכולנו בושים בהם וכולנו חושבים שהם מוציאי דיבת הארץ רעה באופן שהבירור המשפטי ייעשה כאן והם ינצלו זאת מראש להסתרת ראיות במציאות שלמה שאיננו רוצים להיות לעזר לה. תודה.

היו"ר י' לנקרי:

אני מודה לך, חבר הכנסת אלון.

ובכן, אנחנו ניגשים להצביע על ההסתייגויות.

אמנון רובינשטיין (מרצ):

לא עברו חמש דקות מהצלצול.

היו"ר י' לנקרי:

היה צלצול? היה צלצול, חבר הכנסת רובינשטיין ועברו חמש דקות.

ראובן ריבלין (הליכוד-גשר-צומת):

כולנו יודעים שיש הפרעות.

היו"ר י' לנקרי:

אם כן, אנחנו ניגשים להצביע על ההסתייגות של חבר הכנסת בנימין אלון.

בנימין אלון (מולדת):

אני מסיר אותה.

היו"ר י' לנקרי:

אתה מסיר אותה.

אנחנו מצביעים על שם החוק כנוסח הוועדה.


הצבעה מס' 25


בעד שם החוק – 10
נגד – אין
נמנעים – אין
שם החוק נתקבל.

היו"ר י' לנקרי:

ברוב של עשרה, ללא מתנגדים וללא נמנעים, מתקבל נוסח הוועדה לשם החוק.

אנחנו עוברים הלאה. נצביע על הסתייגותו של חבר הכנסת חנן פורת, שהוא גם יושב-ראש הוועדה, לאחרי סעיף 1.


הצבעה מס' 26

בעד ההסתייגות של חברי הכנסת ח' פורת וד' טל אחרי סעיף 1 – 2
נגד – 7
נמנעים – אין ההסתייגות של חברי הכנסת ח' פורת וד' טל אחרי סעיף 1 לא נתקבלה.

היו"ר י' לנקרי:

ברוב של שבעה נגד, שניים בעד, אפס נמנעים נדחית ההסתייגות של חבר הכנסת חנן פורת.

אם כן, נצביע על סעיף 1.


הצבעה מס' 27


בעד סעיף 1 – 11
נגד – אין
נמנעים – אין
סעיף 1 נתקבל.

היו"ר י' לנקרי:

ברוב של 11, ללא מתנגדים וללא נמנעים, נתקבל נוסח הוועדה.

אחרי שהצבענו בקריאה שנייה, נעבור לקריאה שלישית. אפשר להצביע.


הצבעה מס' 28


בעד החוק – 10
נגד – אין
נמנעים – אין
חוק ההסגרה (תיקון מס' 6), התשנ"ט–1999, נתקבל.

היו"ר י' לנקרי:

ברוב של עשרה, ללא מתנגדים, ללא נמנעים, מתקבלת הצעת חוק ההסגרה (תיקון מס' 6), התשנ"ט–1999, בקריאה שנייה ושלישית. חבר הכנסת פורת, כמה מלים לסיכום.

חנן פורת (יו"ר ועדת החוקה, חוק ומשפט):

אדוני היושב-ראש, רבותי חברי הכנסת, אני שמח מאוד על שחוק זה נתקבל, ואני חושב שהוא באמת ראוי למדינה מתוקנת כמדינת ישראל – וכבר ציינו זאת – שלא תהפוך להיות מדינת מקלט, לא לפשע מאורגן ולא לפשע שאינו מאורגן.

אין ספק, שאילו החוק הזה היה קיים קודם לכן, פרשה כל כך אפלה כמו פרשת שינביין לא היתה נדרשת כלל לדיון משפטי סבוך, ובמקרה כזה היה מוסגר האדם החשוד בפלילים כה חמורים למשפט וגם לנשיאת העונש בארצות-הברית.

עם זאת, אני שמח, ואני רוצה לציין כאן – מצד אחד טרח משרד המשפטים, ונמצאת כאן גלוריה וייסמן. אבל, באמת, החל מהיועץ המשפטי עצמו, ששיקע עצמו בחוק זה, דרך המשנה ליועץ המשפטי יהודית קרפ, עורכת-הדין עירית קאהן וגלוריה וייסמן – כולם טרחו ועמלו כדי שהחוק הזה יבוא לאישור, ואני מודה לכולם על כך.

אני מוצא לנכון – ואני אומר את הדברים האלה לגלוריה, שיושבת כאן, עמנו, וליועץ המשפטי שלנו, שלמה שהם – להראות דווקא דרך חוק זה את האיזון הנכון ואת שיתוף הפעולה ושילוב העבודה שבין עבודתו של משרד המשפטים ופרקליטות המדינה לבין ועדת הכנסת, ועדת החוקה, חוק ומשפט. אילולא התקיים הדיון היום בוועדת החוקה, חוק ומשפט, ממש ברגע האחרון, אפשר שהיינו מוציאים תקלה מתחת ידינו, והיינו יוצרים מצב שבו גם במקרים שקדמו לחוק הזה, שקדמו לחקיקתו של החוק שזה עתה אישרנו, היה אזרח ישראלי, שאפשר שנמצא כאן שנים רבות, מוסגר לא רק לשם עמידתו למשפט, אלא גם לשם נשיאת עונשו בארץ נוכרייה כשהוא רחוק מביתו, רחוק ממשפחתו. על כל פנים, חקיקה רטרואקטיבית כגון זו בוודאי היתה יוצרת סערה ציבורית גדולה.

כתוצאה מהדיון המשותף, מהאיזון הנכון שבין ועדת החוקה, חוק ומשפט לבין עמדתם של המערכת המשפטית, של משרד המשפטים, אני חושב שהוצאנו חוק מתוקן מתחת ידינו, שמצד אחד יעמיד את מדינת ישראל כשותפה באמנות הבין-לאומיות, ימנע ממנה להפוך להיות מקום לפשע, ומצד שני יש בו הרגישות הראויה לגבי מקרים שהיו בעבר, של ישראלים שלא יישאו את עונשם בארץ נוכרייה. אני חושב שזו דוגמה יפה מאוד לעבודה הנאותה שנעשית בכנסת, ואני רוצה בהזדמנות זו שוב להודות ליועץ המשפטי שלנו, שלמה שהם, שידע לאזן בין הגישות השונות ולהביא בסופו של דבר למעשה מתוקן שיצא מתחת ידינו. תודה רבה.

היו"ר י' לנקרי:

תודה לך על התודות, אדוני יושב-ראש ועדת החוקה, חוק ומשפט. אף אתה ראוי כמובן על המלאכה הזאת למלוא השבח ולאיחולים להמשך הצלחתך.


הודעת היושב-ראש

היו"ר י' לנקרי:

לפני שאנחנו עוברים לסעיף נוסף בסדר-היום, כמה הודעות לסגן יושב-ראש הכנסת.

"ראש הממשלה ביקשני להודיע, על-פי סעיף 36(א) לחוק-יסוד: הממשלה, כי – א. ראש הממשלה מילא את מקומו של שר החוץ, והשר אליהו ישי מילא את מקומו של שר התשתיות הלאומיות בעת היעדרו מהארץ מיום י"ט בניסן התשנ"ט, 5 באפריל 1999; ב. השר צחי הנגבי מילא את מקומו של שר הבריאות בעת היעדרו מהארץ מיום כ"ז בניסן התשנ"ט, 13 באפריל 1999; ג. שר החוץ ושר התשתיות הלאומיות חזר ארצה ביום כ"ז בניסן התשנ"ט, 13 באפריל 1999; ד. שר הבריאות חזר ארצה ביום ב' באייר התשנ"ט, 18 באפריל 1999."

הצעת חוק הבחירות לכנסת החמש-עשרה ולראש הממשלה (הוראת שעה) (תיקון),
התשנ"ט–1999
(קריאה שנייה ושלישית)

היו"ר י' לנקרי:

וכעת נדון בסעיף הבא, סעיף ח' בסדר-היום, הצעת חוק ההמרה ליורו. יש שינוי: הצעת חוק הבחירות לכנסת החמש-עשרה ולראש הממשלה (הוראת שעה) (תיקון), התשנ"ט–1999 – קריאה שנייה ושלישית.

יציג את ההצעה יושב-ראש ועדת החוקה, חוק ומשפט, חבר הכנסת פורת. חבר הכנסת אורון, אתה מפריע לנו להזמין את חבר הכנסת פורת, יושב-ראש הוועדה, להציג את הצעת חוק הבחירות לכנסת החמש-עשרה ולראש הממשלה (הוראת שעה) (תיקון). ובכן, חבר הכנסת ריבלין, שכוחו יופה על-ידי יושב-ראש הוועדה, יציג את הצעת החוק.

ראובן ריבלין (בשם ועדת החוקה, חוק ומשפט):

אדוני היושב-ראש, חברי חברי הכנסת, אדוני יושב-ראש ועדת החוקה, חוק ומשפט, אנחנו מבקשים להביא לקריאה שנייה ושלישית את הצעת חוק הבחירות לכנסת החמש-עשרה ולראש הממשלה (הוראת שעה) (תיקון), התשנ"ט–1999. בהתאם להצעת חוק זו, יוכלו נכים להצביע בכל קלפי ברחבי הארץ בהצבעה במעטפה כפולה, אם כי הדבר יוצר קושי לא מועט מהטעם שהיום אין לנו ספחים בתעודות הזהות, ופעמים יהיה קשה לבחון אם אותו אדם גר באותה סביבה ורק מבקש לבחור קלפי שתוכל לאפשר לו את הגישה הנוחה, או שמא הוא גר במקום אחר, והדברים האלה יכולים לגרום לשיבושים כאלה או אחרים. בכל זאת, אנחנו מביאים להצבעה את ההצעה לקריאה שנייה ושלישית, על מנת שאדם שמפאת מצבו הגופני מוגבל בניידות, ומסיבה זו אינו יכול להצביע במקום הקלפי ששמו כלול ברשימת הבוחרים בה, יוכל להצביע בכל קלפי שנמצאת בסביבת מגוריו ומאפשרת גישה נוחה לקלפי, וכך יוכל כל אדם לא רק לממש את זכותו, אלא גם לעשות את חובתו כאזרח שיכול להשפיע ולקבוע מה יהיו פני הכנסת הבאה ומי יהיה ראש ממשלת ישראל הבא, על-פי בחירתם של כל אזרחי ישראל.

אדוני היושב-ראש, אני מבקש להביא את ההצעה לקריאה שנייה ושלישית, ואני מודה, כמובן בשם הוועדה, לכל מי שטרחו ועמלו על הבאת החוק הזה, לרבות האנשים הטובים היושבים בוועדת הבחירות המרכזית, תמר אדרי וכל הצוות שלה, כמו גם לשופט בדימוס שלמה שהם, היועץ המשפטי של ועדת החוקה, חוק ומשפט, ולדורית ואג, ולכל שאר החברים העושים במלאכה. תודה רבה, אדוני.

היו"ר י' לנקרי:

תודה לחבר הכנסת ראובן ריבלין. חבר הכנסת בני אלון ינמק את הסתייגותו. בבקשה, חבר הכנסת אלון. אני מבין שגם היא בעורף העניין.

בנימין אלון (מולדת):

אדוני היושב-ראש, כנסת נכבדה, היתה לי הזכות להציג את החוק החשוב הזה בקריאה ראשונה, וכבר אז שיבחתי את אגודת "בזכות", שנציגיה נמצאים פה, ולא אחזור על דברים שאמרתי אז.

במדינה כמו שלנו, סוערת כל כך, שאדם שמפסיד בה "מבזק-חצי" של חדשות מרגיש שהוא מחוץ לעניינים, לא ייתכן שאלפים ואולי מאות אלפי אזרחים שיש להם מוגבלות לא יוכלו לבטא את הזכות היסודית הדמוקרטית של בחירות, משום סיבות טכניות של אנשים שקשה עליהם ההליכה, העלייה במדרגות לקומה שנייה של בית-ספר שבו נמצאת הקלפי. ולמרות המצב הזה שדחף אותנו לחקיקה חפוזה, לא ייתכן שלא ניתן התייחסות לנושא הזה. ואכן, ניתנה כאן התייחסות למרות הקושי שבדבר, כי המוגבלים יצביעו בהצבעה במעטפה כפולה, והמעטפות יגיעו לבניין הזה אחרי שיעברו מהוועדה המחוזית וייספרו, ויכול אפילו להיות מצב, שאם אנשים רבים ינצלו את זכותם החוקית, תהיה לו השלכה חוקית שתאחר את הבחירות בסיבוב השני. כי אם, תיאורטית, בגלל חג השבועות לא יספיקו לספור את כל המעטפות, תהיה למצב השלכה. זאת הוראת שעה – אנחנו נלמד מן הניסיון של הבחירות האלה.

ביתרת הזמן שעומד לרשותי, אני רוצה להרחיב בנקודה הזאת, שכל בחירות אומרים: אלו בחירות גורליות. בכל בחירות יש לנו התחושה שאלה בחירות שיקבעו. הבחירות האלו – אני אומר את מה שאומרים כל פעם ביתר שאת – ייערכו ב-17 במאי, כשב-4 במאי נחגוג את ל"ג בעומר. ל"ג בעומר יוצא ב-4 במאי, וחוץ מחגיגת ל"ג בעומר נחגוג את ביטול תוקפו של הסכם הביניים, אוסלו, שהחל ב-4 במאי 1994, ופג תוקפו החוקי, ברוך השם, ב-4 במאי 1999, הוא ל"ג בעומר התשנ"ט.

לבחירות האלה אנחנו הולכים כשאנחנו משוחררים מכבלי הסכם הביניים של אוסלו, נהר וואי וחברון, הסכם שגרם להרבה שפיכות דמים, ויכול היה לגרום להרבה יותר שפיכות דמים, חלילה וחס.

אחרי הבחירות תיבחר ממשלה שתדון בעיקר, שתעשה שלום קבוע ולא שלום זמני, שתדון בעניין ירושלים, בעניין זכות השיבה. מה היא זכות השיבה, למי היא ניתנת? האם יוכלו כל מיליוני הפליטים הפלסטינים לחזור לשכם, לג'נין? האם יוכלו לחזור גם לאן שהם רוצים לחזור – ליפו, לחיפה? האם ירושלים אכן תחולק ותהיה בירת המדינה הפלסטינית? האם תהיה מדינה פלסטינית? האם יהיה לה חופש תנועה לירדן ומשם לעירק וכנ"ל הפוך, מעירק לירדן ואליה? האם אנחנו ערוכים לשאלות הגורליות האלו, שמאז קום המדינה לא היו שאלות קיומיות יותר מהן?

אנחנו נחגוג ב-4 במאי, הוא ל"ג בעומר, את סיום הסכמי הביניים שאינם מתייחסים אל העיקר, שנותנים כאן רצף טריטוריאלי, וכאן מגישים על מגש של כסף לערפאת הזדמנות להכריז על מדינה.

הנה עכשיו מוכרז סגר לכבוד יום העצמאות, ואז יש לו שמונה ערים מנותקות זו מזו. הוא איננו יכול להכריז על מדינה כשהערבים רואים שזאת לא מדינה. ברוך השם שעצרנו את היכולת שלו להכריז על מדינה ב-4 במאי.

ברוך השם שב-17 במאי, הוא יום הבחירות, יוכלו כל אזרחי ישראל, אלו שהיו להם קשיים טכניים להגיע ואלו שאין להם קשיים טכניים – ואני קורא לכל אזרחי ישראל לחזור ולהצביע, למי שיצביעו. מה שלא יצביעו, אני מאמין שאפשר לתקן, ואני מאמין שיהיה טוב. אני מאמין שניתן לעצור את הסחף הזה של הוויתורים ולהתייחס ברצינות לעתידנו הקיומי אחרי החגיגה הגדולה של ל"ג בעומר, הוא ה-4 במאי, יום שבו יפוג התוקף של הסכם אוסלו. תודה רבה.

היו"ר י' לנקרי:

אני מבין שבמחיר הזה אתה מוכן להסיר את ההסתייגות שלך.

חברי הכנסת, לאחר שחבר הכנסת בני אלון הסיר את הסתייגותו, אני מזמין אתכם להצבעה. מצביעים על שם החוק כנוסח הוועדה.


הצבעה מס' 30


בעד שם החוק – 9
נגד – אין
נמנעים – אין
שם החוק נתקבל.

היו"ר י' לנקרי:

ברוב של תשעה, ללא מתנגדים, ללא נמנעים, מתקבל שם החוק לפי נוסח הוועדה.

לסעיף 1 אין הסתייגויות. אם כן, נעבור להצבעה על סעיף 1.


הצבעה מס' 31


בעד סעיף 1 – 9
נגד – אין
נמנעים – אין
סעיף 1 נתקבל.

היו"ר י' לנקרי:

ברוב של תשעה, ללא מתנגדים, ללא נמנעים, מתקבל סעיף 1 כנוסח הוועדה.

אנחנו עוברים כעת להצבעה על כל הצעת החוק בקריאה שלישית.


הצבעה מס' 32


בעד החוק – 7
נגד – אין
נמנעים – אין 
חוק הבחירות לכנסת החמש-עשרה ולראש הממשלה (הוראת שעה) (תיקון),
התשנ"ט–1999, נתקבל.

היו"ר י' לנקרי:

ברוב של שבעה, ללא מתנגדים, ללא נמנעים, מתקבל חוק הבחירות לכנסת החמש-עשרה ולראש הממשלה (הוראת שעה) (תיקון), התשנ"ט–1999.


הצעת חוק ההמרה לאירו, התשנ"ט–1999
(קריאה שנייה וקריאה שלישית)

היו"ר י' לנקרי:

אנחנו עוברים לסעיף הבא בסדר-היום, והפעם אכן מדובר ביורו – הצעת חוק ההמרה ליורו, התשנ"ט–1999, בקריאה שנייה ובקריאה שלישית. יציג את ההצעה יושב-ראש ועדת הכלכלה, חבר הכנסת אמנון רובינשטיין.

אמנון רובינשטיין (יו"ר ועדת הכלכלה):

אדוני היושב-ראש, כנסת נכבדה, קודם כול, עניין סמנטי. לא יורו אלא אירו – אירופה. הממשלה החליטה, בהסכמת הוועדה, שהמטבע ייקרא ארו או אירו, אבל לא יורו.

הצעת החוק הזאת היא פשוטה, אני לא רוצה להיכנס לכל פרטי הפרטים, כי יש לנו יום עמוס בהרבה הצעות חוק.

תכליתה של הצעת החוק להתאים את הקמת המטבע האירופי, שאני באורח אישי מקווה שיום אחד נהיה חלק ממנו – – –

אברהם פורז (מרצ – רצ, מפ"ם, שינוי):

אדוני יושב-ראש הוועדה, אי-אפשר כרגע לשנות את השם ולקרוא לו באל"ף – אירו. למה שזה יופיע בספר החוקים בתור יורו?

אמנון רובינשטיין (יו"ר ועדת הכלכלה):

הסברתי שזה לא מופיע. יש טעות בהדפסה בסדר-היום. הצעת החוק כפי שהיא מובאת וכפי שהיא הופיעה היא – אירו. אירופה ולא יורופה.

הצעת החוק הזאת שאני מבקש להביא לקריאה שנייה ושלישית מסדירה את ההתייחסות של המשק הישראלי גם לאקו וגם לאירו. כידוע לכם, נכנס האירו כמטבע לכל מדינות האיחוד האירופי. ישראל סוחרת עם האיחוד האירופי, יש תנאים של הלוואה, ויש צורך בהתאמה טכנית.

הממשלה ביקשה לתת קדימה לחוק הזה כדי להתאים את אורחות החיים של המשק הישראלי להתפתחות החשובה והדרמטית באירופה. כאמור, אני מקווה שיום אחד ישראל גם תהיה חלק מההסדרים האלה, כדי להעצים את כלכלת ישראל ולהביא את המשק הישראלי לשגשוג.

אני מבקש להעביר את הצעת החוק ללא הסתייגויות בקריאה שנייה ושלישית.

היו"ר י' לנקרי:

אני מודה לך, חבר הכנסת רובינשטיין, יושב-ראש ועדת הכלכלה.

חברי הכנסת, אנחנו עוברים להצבעה על הצעת החוק בקריאה שנייה ובקריאה שלישית. כאמור, אין הסתייגויות. אנחנו מצביעים.


הצבעה מס' 33


בעד סעיפים 1–5 – 5
נגד – אין
נמנעים – אין
סעיפים 1–5 נתקבלו.

היו"ר י' לנקרי:

ברוב של חמישה וקולו של יושב-ראש הוועדה, חבר הכנסת רובינשטיין, דהיינו שישה, ללא מתנגדים, ללא נמנעים, מתקבלת הצעת חוק ההמרה לאירו, התשנ"ט–1999, בקריאה שנייה.

אנחנו עוברים לקריאה שלישית. אפשר להצביע.

אמנון רובינשטיין (יו"ר ועדת הכלכלה):

חבר הכנסת אורון, לא הצבעת.

חיים אורון (מרצ):

גם פה וגם פה – – –


הצבעה מס' 34


בעד החוק – 5
נגד – אין
נמנעים – אין
חוק ההמרה לאירו, התשנ"ט–1999, נתקבל.

היו"ר י' לנקרי:

ברוב של שישה לרבות קולו של יושב-ראש הוועדה, חבר הכנסת אמנון רובינשטיין – – –

חיים אורון (מרצ):

– – –

אמנון רובינשטיין (יו"ר ועדת הכלכלה):

אני לא אלשין עליך ללוקסמבורג, אל תדאג.

היו"ר י' לנקרי:

חברי הכנסת, אל תפריעו לי במתן התוצאה, בכל אופן.

ברוב של שישה, לרבות קולו של יושב-ראש הוועדה, חבר הכנסת אמנון רובינשטיין, ללא מתנגדים, ללא נמנעים, מתקבלת בקריאה שלישית הצעת חוק ההמרה לאירו, התשנ"ט–1999.


הצעת חוק הספנות (כלי שיט) (תיקון), התשנ"ט–1999
(קריאה שנייה וקריאה שלישית)

היו"ר י' לנקרי:

אנחנו עוברים לסעיף הבא: הצעת חוק הספנות (כלי שיט) (תיקון), התשנ"ט–1999, קריאה שנייה וקריאה שלישית. יציג את ההצעה יושב-ראש ועדת הכלכלה, חבר הכנסת הפרופסור אמנון רובינשטיין.

אמנון רובינשטיין (יו"ר ועדת הכלכלה):

אדוני היושב-ראש, קודם כול אני מתנצל על כך שהפרעתי לך בעת קריאת התוצאות, אבל הבטחתי לחבר הכנסת אורון שאני לא אלשין עליו בפני האיחוד האירופי.

היו"ר י' לנקרי:

אני מקבל את ההתנצלות.

אמנון רובינשטיין (יו"ר ועדת הכלכלה):

כנסת נכבדה, הדיון בהצעת חוק הספנות (כלי שיט) (תיקון) נמשך הרבה זמן, כיוון שהיה פער בין דברי ההסבר לבין החוק עצמו וביקשנו את תיקון הסעיף.

הסעיף אומר, שלא יתקשר אדם בעסקה למכירת כלי שיט ישראלי, שכתוצאה ממנו יותר ממחצית כלי השיט תהיה בבעלותו של מי שאינו אזרח ישראלי.

היום החוק מחמיר יותר ודורש אישור לכל העברה כזאת. הדבר אינו עולה בקנה אחד עם חוק-יסוד: חופש העיסוק, והממשלה עצמה ציינה זאת. אני חושב שהיוזמה הממשלתית הזאת היא יוזמה טובה, שעולה בקנה אחד גם עם חוקי היסוד וגם עם משק חופשי ותחרותי.

אני מבקש להצביע בעבור החוק הזה בקריאה שנייה ושלישית.

היו"ר י' לנקרי:

כאמור, אין הסתייגויות.

ובכן, אנחנו עוברים להצבעה על סעיפי החוק, מ-1 עד 3, ללא הסתייגויות, בקריאה שנייה. אפשר להצביע.


הצבעה מס' 35


בעד סעיפים 1–3 – 4
נגד – אין
נמנעים – אין
סעיפים 1–3 נתקבלו.

היו"ר י' לנקרי:

ברוב של ארבעה, ללא מתנגדים, ללא נמנעים, מתקבלת בקריאה שנייה הצעת חוק הספנות (כלי שיט) (תיקון), התשנ"ט–1999.

אנחנו עוברים לאישורה בהצבעה בקריאה שלישית.


הצבעה מס' 36


בעד החוק – 4
נגד – אין
נמנעים – אין
חוק הספנות (כלי שיט) (תיקון), התשנ"ט–1999, נתקבל.

היו"ר י' לנקרי:

ברוב של ארבעה, ללא מתנגדים, ללא נמנעים, מתקבלת בקריאה שלישית הצעת חוק הספנות (כלי שיט) (תיקון), התשנ"ט–1999.

הצעת חוק השקעות משותפות בנאמנות (תיקון מס' 5), התשנ"ט–1999
(קריאה שנייה וקריאה שלישית)

היו"ר י' לנקרי:

כל הנושאים הבאים שעל סדר-יומנו, שנוגעים לוועדת הכספים, יביא בשם יושב-ראש ועדת הכספים חבר הכנסת מיכאל קליינר, ואני מזמין אותו להציג את הצעת חוק השקעות משותפות בנאמנות (תיקון מס' 5), התשנ"ט–1999, קריאה שנייה וקריאה שלישית.

מיכאל קליינר (בשם ועדת הכספים):

אדוני היושב-ראש, אדוני היושב-ראש, אני מתכבד להביא בפניך ובפני הכנסת את הצעת חוק השקעות משותפות בנאמנות (תיקון מס' 5).

הצעת החוק שמונחת לפניכם היא תיקון יסודי ומקיף, הייתי אומר, לחוק שהתקבל בשנת 1994, שמטרותיו לרכז את כל סמכויות הפיקוח של מנהלי הקרנות והנאמנים בידי רשות ניירות הערך, ולא להמשיך בפיצול שהיה קיים בין הרשות לממונה על שוק ההון באוצר.

נוסף על כך, בעקבות פתיחת שוק ההון הישראלי לפעילות של גורמים מחוץ-לארץ והצעת יחידות של קרנות זרות לציבור בארץ, גם הנושא הזה הוסדר בחקיקה. הורחבה חובת הגילוי הנאות והושם דגש במניעת הפגיעה בתחרותיות בין הקרנות. עלה והוסדר נושא ניגוד העניינים של מנהלי הקרנות, ובשורה טובה לקראת החגים הבאים – הקטנת סכומי הקנסות האזרחיים.

היו"ר י' לנקרי:

יפה.

מיכאל קליינר (בשם ועדת הכספים):

הגענו למסקנה שהם גדולים מדי. הקטנו אותם. התיקון הזה הוכן במשך סדרה ארוכה של ישיבות בוועדת המשנה לשוק ההון בראשותי, ובהזדמנות זו אני רוצה להודות לכל הגורמים שסייעו בעבודה הארוכה, המפרכת, היסודית.

היו"ר י' לנקרי:

וגם לחבר הכנסת דהאמשה, שחילץ אותנו מבדידותנו המזהרת.

מיכאל קליינר (בשם ועדת הכספים):

כן. אני אמרתי: "אדוני היושב-ראש, אדוני היושב-ראש", כי לא ידעתי מה התקדימים. אני מוכרח להגיד שאני מסיים קדנציה שלישית בכנסת הזאת ופעם ראשונה יכולתי לדבר אל הכיסאות בלבד, נוסף כמובן על היושב-ראש שיושב כאן מתוקף חובתו. אז אני מברך אותך, ואתה כרגע הכנסת.

הישיבות שקיימנו היו רבות משתתפים. עבדנו בפורום של נציגי הרשות לניירות ערך, בייחוד, וכאן חייבים להזכיר את שמעון וייס, היועץ המשפטי של הרשות, וגברת שרה פרוש, הממונה על הקרנות, אנשי הבורסה, בנק ישראל, האוצר, משרד המשפטים, הבנקים ומנהלי הקרנות שאינם בנקים.

החוק שמונח בפניכם לאישור שונה מהנוסח שעבר בקריאה ראשונה, ואני אעמוד על עיקרי השינויים שהכנסנו בחוק, כאמור חוק ארוך.

בסעיף 11 להצעת החוק, שבו מדובר על מנהלי קרן, הייתי אומר שעידנו את תנאי הכשירות לגבי עובדי מנהל הקרן. האיסורים היו מאוד גורפים. אנחנו הגבלנו וקבענו, שהם יחולו רק לגבי עובדים של מנהל קרן, שמשתתפים בפועל בקבלת החלטות על ניהול תיק השקעות ורק הם יהיו חייבים ברשיון לעיסוק בניהול השקעות.

בסעיף 16 להצעת החוק, זהו סעיף העוסק בהגבלות אישיות על דירקטור, על עובד של מנהל קרן, בנוגע לאותן הגבלות לגבי קנייה ומכירה של ניירות ערך בבורסה, מיתנו את ההגבלות על ההחזקה וקבענו, שהתנאים המחמירים יותר יחולו רק על חבר ועדת השקעות, שכמובן יש לו מגע ישיר, או מועסק בידי מנהל הקרן שמשתתפים בקבלת ההחלטות בקשר לניהול תיק ההשקעות של הקרן.

כדי לשמור על תחרות הוגנת בין הקרנות, קבענו בסעיף 25, שאפשר ליצור שיעורי עמלה שונים לפי סוגים שונים של יחידות, סוגים שונים של איגרות, אבל לגבי כל סוג יהיה שיעור הוספה או עמלה אחיד כדי למנוע מבנק אחד להציע עמלה נמוכה יותר לגבי אג"חים של אותו בנק לעומת בנקים אחרים. אמרנו, אם מדובר באג"ח מול אג"ח, נניח מדדי, תצטרך להיות אותה עמלה, אם של הבנק שמוכר ואם בנק אחר; ברור שלא אותה עמלה לגבי אג"ח צמוד שקלי או אג"ח דולרי. פה יכולה להיות שונות, אבל בכל קבוצה יש אחידות.

בסעיף 29 להצעה, העוסק בכמות המרבית של יחידות של קרן פתוחה שאדם רשאי להחזיק – ובנושא זה יש איזו מגבלה חוקית – הבעיה איננה המגבלה אלא הידיעה. כלומר, היה איזה איסור בעל אופי עונשי, או איסורי, או עבירה על איסור, וברור שכאשר אדם קונה יחידה מסוימת הוא לא תמיד יודע מה הוא סך כל היחידות שלו, אם עלה שערן, והוא יכול שלא בכוונה למצוא שסך הכול באותה קנייה עבר איזו מגבלה. לכן אמרנו, שקנה המידה שאליו ישוו את סך ההחזקה בידי היחיד יהיה לגבי החודש שעבר. לגבי מפיץ קרן קבעה הוועדה הקלה, והיא אמרה שהמגבלה המוטלת על מפיץ היא רק לגבי העסקה שלפניו והוא לא אחראי לגבי כלל העסקות של מבצע העסקה.

לגבי סעיף 32 להצעה, המתייחס לסעיף 58 לחוק – ושם מדובר בהעברת יחידות – קבעה הוועדה מה תהיה הדרך של העברת יחידות.

בסעיף 38 להצעה, כלומר בסעיף 67 לחוק, העוסק בעסקה בין קרן לבין גופים קרובים, קבענו הקלה. הרף לאיסור עסקה על-פי ההצעה בקריאה הראשונה היה לגבי אדם המחזיק 58% מהמניות. אנחנו אמרנו שהרף יהיה 10% מהמניות, ומבחינה זו הקלנו על קבוצה שלמה של אנשים.

לגבי איסור קבלת טובות הנאה של מנהל קרן אבחנו בעיה מסוימת ולכן קבענו בסעיף 44(1), ששירותים או דיור מחברה שמנהל הקרן מקבל ממי ששולט בו לא יהיו בחזקת טובת הנאה. כלומר, אם נותנים לך משרד, או אם נותנים לך שירותי טלפונים – למשל על-ידי החברה-האם שלך – זה לא ייחשב כטובת הנאה.

עכשיו אני עובר לנושא שהחמרנו בו, כי פה קשור טוהר המידות, או אפילו מראית עין של טוהר המידות. לגבי דירקטור שנכח או הצביע בדיון שהוא בעל עניין בו קבעה הוועדה בסעיף 45, כי תהיה סמכות לרשות לניירות ערך לבקש מבית-המשפט להעבירו מכהונתו. כלומר, לא מדובר בענישה אוטומטית. הדבר תמיד יכול להיעשות בתום לב. אבל קבענו דרך שאדם ידע, שאם לא בתום לב הוא נכח בהצבעה שהוא לא היה צריך להיות בה, או הצביע בהצבעה שהוא בעל עניין בה, יכול להיות גם תהליך עונשי.

היו"ר י' לנקרי:

האם זה לא בסמכות הדירקטוריון לנקוט אמצעים?

מיכאל קליינר (בשם ועדת הכספים):

כן, אבל קודם לא. הדירקטוריון תמיד יכול. אבל פה גם לגבי ניירות ערך ניתנה סמכות. כמובן, זה רק באישור בית-המשפט.

בסעיף 66, העוסק בשמירת ספרי הקרן ודרישת הרשות למידע, קבעה הוועדה, כי לרשות תהיה הסמכות לקבוע מה יהיו הנתונים שעל מנהל הקרן לשמור. פה בשלב מסוים רצו להביא לנו הצעה יותר מפורטת, שעל-פיה נקבע בחוק איך שומרים את ספרי הקרן. שכנעתי את הוועדה, שברוב הישיבות היתה מורכבת ממני, בדומה לדיון כאן, שהמחוקק לא צריך לעסוק בכל דבר ונשאיר משהו לתקנות. כלומר, כשהרשות תקבע תקנות צריכה להיות לה הסמכות. יש על כך ויכוח, וזו מחלוקת שקיימת בין הבורסה לבין מנהלי התיקים, שכן כל דבר כזה עולה כסף. ברור שלא צריך להחמיר יותר מדי, כי בסופו של דבר את המחיר משלמים הלקוחות. גובים מהם עמלה אם יש עלויות. אבל אמרנו שנשאיר זאת לרשות.

אני רוצה להודות פעם נוספת לא רק לכל אלה שהזכרתי, אלא גם ליועצת הכלכלית של ועדת הכספים, סמדר אלחנני, שליוותה אותנו, ולאנה שניידר, היועצת המשפטית של הוועדה, שנמצאת כאן. מר קרשנר, אני רוצה להודות לאנה שניידר שליוותה אותנו בכל הישיבות. היא עשתה עבודה מסורה מול נציגי הממשלה ובאמת השלימה חקיקה, ולכל מי שקשור בתחום הזה ועוסק בו תהיה הקלה והבהרה. בדרך כלל באנו לקראת העוסקים בתחום, באנו לקראת הציבור, ואני חושב שזו חקיקה בהחלט חשובה. היא אומנם טכנית, אבל היא חשובה.

אין הסתייגויות לחוק, והוא מובא פה-אחד לקריאה שנייה ושלישית.

היו"ר י' לנקרי:

אדוני, ממלא-מקום יושב-ראש הוועדה, אני מודה לך על ההצגה הרהוטה מאוד של הצעת החוק החשובה הזאת.

חברים, אנחנו ניגשים להצביע על הצעת החוק מסעיף 1–71, ללא הסתייגויות, בקריאה שנייה.


הצבעה מס' 37


בעד סעיפים 1–71 – 3
נגד – אין
נמנעים – אין
סעיפים 1–71 נתקבלו.

היו"ר י' לנקרי:

ברוב של שלושה, ללא מתנגדים וללא נמנעים, מתקבלת הצעת חוק השקעות משותפות בנאמנות (תיקון מס' 5), התשנ"ט–1999, בקריאה שנייה.

אנחנו עוברים להצבעה על הצעת החוק, סעיפים 1–71, בקריאה שלישית.


הצבעה מס' 38


בעד החוק – 4
נגד – אין
נמנעים – אין 
חוק השקעות משותפות בנאמנות (תיקון מס' 5), התשנ"ט–1999, נתקבל.

היו"ר י' לנקרי:

ברוב של ארבעה, ללא מתנגדים וללא נמנעים, מתקבלת בקריאה שלישית, מסעיף 1 ועד 71, הצעת חוק השקעות משותפות בנאמנות (תיקון מס' 5), התשנ"ט–1999.


מסמכים שהונחו על שולחן הכנסת

היו"ר י' לנקרי:

חברי הכנסת, הודעה לסגנית מזכיר הכנסת. אחר כך, חבר הכנסת קליינר ימשיך להעלות הצעות חוק.

סגנית מזכיר הכנסת ש' כרם:

ברשות היושב-ראש, הנני מתכבדת להודיע, כי הונחו עתה על שולחן הכנסת –

לקריאה ראשונה, מטעם חברי הכנסת: הצעת חוק הגנת הדייר [נוסח משולב] (תיקון מס' 3), התשנ"ט–1999, של חברי הכנסת אברהם פורז, אברהם הירשזון ומקסים לוי; הצעת חוק המסייעים לנטרול תוצאות אסון צ'רנוביל, התשנ"ט–1999, של חברי הכנסת סופה לנדבר, יוסי כץ, יורי שטרן ומיכאל נודלמן; וכן הצעת חוק מסירת מידע לעובד (עיקר תנאי העבודה), התשנ"ט–1999, של קבוצת חברי הכנסת. תודה.

היו"ר י' לנקרי:

תודה לסגנית מזכיר הכנסת.

הצעת חוק להגברת הצמיחה והתעסוקה ולהשגת יעדי התקציב לשנת 1998
(תיקוני חקיקה) (תיקון מס' 2), התשנ"ט–1999
(קריאה שנייה וקריאה שלישית)

היו"ר י' לנקרי:

אנחנו ממשיכים בסדר-יומנו. סעיף י"א נוגע להצעת חוק להגברת הצמיחה והתעסוקה ולהשגת יעדי התקציב לשנת 1998 (תיקוני חקיקה) (תיקון מס' 2), התשנ"ט–1999, בקריאה שנייה ובקריאה שלישית.

יציג את ההצעה ממלא-מקום יושב-ראש ועדת הכספים, חבר הכנסת מיכאל קליינר. בבקשה.

מיכאל קליינר (בשם ועדת הכספים):

בשם יושב-ראש ועדת הכספים אני מתכבד להביא לקריאה שנייה ושלישית את הצעת חוק להגברת הצמיחה והתעסוקה ולהשגת יעדי התקציב לשנת 1998 (תיקוני חקיקה) (תיקון מס' 2), התשנ"ט–1999.

החוק העיקרי קובע, בין היתר, כי שיעור המענקים למפעלים מאושרים באזור פיתוח א', לפי חוק לעידוד השקעות הון, יהיה בשנת 1999 כדלקמן: למפעלים תעשייתיים על תוכניות השקעה של עד 140 מיליון ש"ח – 22%, לעומת 24% בשנת 1998, ולמפעלי תיירות שהם בתי-מלון או חניונים – 22%, לעומת 24% בשנת 1998.

בשל מצב האבטלה במשק ושיעור הצמיחה הנמוך הצפוי במשק עד שנת 1999 הוחלט שלא להקטין את שיעור המענקים לשנת 1999 ולהותיר על כנם את שיעורי המענקים כפי שהיו בתוקף בשנת 1998. מובן שזו הקלה בשיעורים של 2% – 24% לעומת 22%. כמו כן הוחלט לקבוע, כי שיעור המענקים לבניינים תעשייתיים באזור פיתוח א' על תוכניות השקעה עד 140 מיליון ש"ח, שאושרו בשנת 1998 או שיאושרו בשנת 1999, יהיה 24%.

בעת הדיון בוועדה נתקבלה הצעת יושב-ראש ועדת הכספים, חבר הכנסת רביץ, להחיל את החוק, לרבות התיקון, גם על מפעל תיירותי המצוי בקיבוץ חפץ-חיים, בתחום השיפוט של המועצה האזורית נחל-שורק. פירוש הדבר, שההשקעות במפעל התיירותי של הקיבוץ, שהוא היחיד המשמש את הציבור החרדי בארץ, יכולות ליהנות ממענק בשיעור של 24%.

לחוק הזה יש הסתייגות של שר האוצר. אבל אני רוצה לומר מראש, שיושב-ראש הוועדה הנחה אותי, שאם תתקבל ההסתייגות יש למשוך את הצעת החוק.

היו"ר י' לנקרי:

אני מודה לך, אדוני, ממלא-מקום יושב-ראש ועדת הכספים, ואני שמח להזמין את שר האוצר מאיר שטרית.

קריאה:

– – –

היו"ר י' לנקרי:

אני אמרתי שאני שמח להזמין אותו, כי בתוקף תפקידי בפעם הראשונה עולה בידי להזמין את שר האוצר החדש, שינמק את הסתייגותו.

שר האוצר מ' שטרית:

אדוני היושב-ראש, רבותי חברי הכנסת, במקום פסקה (2) של מה שהוא קרא בהצעת החוק הזו – הצעת החוק הזו נועדה להגדיל את המענק לעידוד השקעות הון על-ידי הממשלה מ-22% ל-24%. לצערי, בוועדת הכספים הועברה הסתייגות ספציפית, לתת אותה הטבה בעידוד השקעות הון למקום ספציפי, כאשר מדובר על קיבוץ חפץ-חיים, לפרויקט ספציפי. אי-אפשר לעשות חקיקה כזו באופן ספציפי, כי אם למקום א' מותר, אז למה למקום ב' אסור? מחר, בעקבות חפץ-חיים, תעמוד רשימה של תור ארוך מאוד, של קבוצות נוספות ואנשים נוספים שרוצים אותו דבר. לכן אני מבקש, אדוני היושב-ראש וחברי הכנסת, שבפסקה (2) נחזור למתכונת שבמקום 22% יבוא 24%.

המטרה של ההסתייגות שלי היא למנוע את ההטבה הייחודית, הספציפית, למקום מסוים. אני חושב – – –

מיכאל קליינר (בשם ועדת הכספים):

– – –

שר האוצר מ' שטרית:

אם אתם לא תמשכו את החוק – אני אמשוך את החוק, אז תחליטו מה אתם רוצים. אם אתם רוצים להיטיב עם התעשייה הישראלית בארץ – – –

צבי הנדל (מפד"ל):

מה זה, באיומים?

שר האוצר מ' שטרית:

לא באיומים. הוא אומר: נמשוך את החוק. אני אומר: גם זה, לא באיומים.

מיכאל קליינר (בשם ועדת הכספים):

אז לא שמעת. אני מדבר כאן בשם היושב-ראש. יש לי הנחיה של יושב-ראש ועדת הכספים למשוך את החוק אם תתקבל ההסתייגות שלך – חבל שלא נוכל להילחם באבטלה.

צבי הנדל (מפד"ל):

אדוני השר, על הנקודה הזו היתה הסכמה רחבה, לרבות – – – היתה התנגדות של הנציג מהאוצר רק בגלל חשש להשפעות רוחב.

שר האוצר מ' שטרית:

זה בדיוק העניין.

צבי הנדל (מפד"ל):

מאחר שמדובר על דבר ספציפי, אין לזה השפעות רוחב. ממילא ועדת-טל קבעה עקרונית כללים – – – אני מבקש משר האוצר – – –

יצחק כהן (ש"ס):

זה אתר מאוד ייחודי. אין שני לו.

שר האוצר מ' שטרית:

חברים, אז תסבירו לי למה האתר הזה עומד על 2% לכאן או לכאן. זה הדבר הקובע אם לבנות את האתר הזה?

יצחק כהן (ש"ס):

כן.

שר האוצר מ' שטרית:

באמת? יצחק, בחייך, אני מכיר אותך כחבר כנסת רציני, בקיא, משכיל ויודע.

שמואל הלפרט (יהדות התורה):

זה אתר ייחודי לציבור החרדי.

שר האוצר מ' שטרית:

אבל תסביר לי, חבר הכנסת הלפרט – למה אתה חושב ש-2% אלה הם הדבר הקובע לגבי האתר הזה? למה זה כל כך חשוב?

מיכאל קליינר (בשם ועדת הכספים):

ולמה בכל החוק שאנחנו מגישים אנחנו מאמינים שזה יעודד הקמה של – – –

שר האוצר מ' שטרית:

החוק הזה שאתה מגיש הוא לא למרכז הארץ, הוא לפריפריה. במרכז הארץ אין בעיה של תעסוקה, אין בעיה של מקומות תיירות. אתה נותן עדיפות לפריפריה, כי אנחנו רוצים – – –

מיכאל קליינר (בשם ועדת הכספים):

זו תיירות ספציפית לחרדים.

שר האוצר מ' שטרית:

חבר הכנסת קליינר, אתה יודע כמוני, שאם יש אבטלה בארץ היא מרוכזת באזורים פריפריאליים, שאין בהם תעסוקה. לכן המדינה אומרת: במקומות האלה אנחנו רוצים לשפר את המענקים, כדי לאפשר למפעלים נוספים – – –

מיכאל קליינר (בשם ועדת הכספים):

לכן אדוני לא צריך לטרפד את החוק. אתה מטרפד את החוק.

שר האוצר מ' שטרית:

חבר הכנסת קליינר, אינני רוצה לטרפד את החוק, להיפך. אני מעוניין להעביר את החוק, תאמין לי. אני מעוניין. אני רואה עין בעין אתך ועם חברי הכנסת את הצורך שלנו לחזק את הפריפריה. אני רוצה לבקש מכם גם כן שלא לטרפד את החוק בכיוון ההפוך, כי תבינו: ברגע שאתם עושים חריג אחד, יבואו מחר עשרות אחרים בעקבותיו. אתה לא יכול לעמוד ולומר: אני מגן על זה, ועל זה – לא. אם האתר הזה היה קם בפריפריה, לא היתה בעיה. הוא היה מקבל 24%. אתם מדברים פה על אתר ספציפי, מסוים, במרכז הארץ, וזה בעייתי.

ראובן ריבלין (הליכוד-גשר-צומת):

לא טוב שתהיה חקיקה ספציפית. חקיקה ספציפית היא לא ראויה. אתה לא יכול לומר: זה נוגע – – – וגם לג'ינג'י מגינוסר.

שר האוצר מ' שטרית:

נכון. זה מה שעשו פה. לכן אני מבקש מכם, חברי הכנסת, וממך, מיכאל קליינר, בתור יושב-ראש ועדת הכספים, לא למשוך את החוק, ולהעביר את ההסתייגות הזו – – –

ראובן ריבלין (הליכוד-גשר-צומת):

רגע, צריך גם קולות, צריך לקרוא לאנשים.

היו"ר י' לנקרי:

אגב, אדוני השר, הם אינם רשאים למשוך את החוק, אלא להפסיק את הדיון. החוק יישאר על סדר-יומה של הכנסת.

שר האוצר מ' שטרית:

למשוך את החוק – כוונתי להחזיר אותו לוועדה. הם יכולים.

חבר הכנסת קליינר, אני חושב שחשוב מאוד כן להעביר את החוק, ולתת 24% לכל הפריפריה. אני לא רוצה להחזיק את כל הפריפריה ערובה בידיים של חפץ-חיים, עם כל הכבוד. אני חושב שזה לא הגון ולא צודק. יש לחבר הכנסת רביץ בעיה בעניין הזה? תאמין לי, אתה יודע בדיוק כמוני – אתם מתפרצים לדלת פתוחה. אילו יכולתי, לא הייתי נותן 2% אלא 10%, רק לא על בסיס החוק הזה.

צבי הנדל (מפד"ל):

יש לי הצעה. הואיל ואני מכיר לא מקרה אחד ולא שניים שנפתרו במסגרת תהליך של רצון טוב, אפשר לעשות טיפול נקודתי מסיבות ענייניות – – –

שר האוצר מ' שטרית:

לא במסגרת החוק.

צבי הנדל (מפד"ל):

בקשתי משר אוצר, על מנת לפתור את הבעיה, ששר האוצר יודיע לנו שהוא מוכן לשבת ולבדוק את העניין בצורה חיובית.

שר האוצר מ' שטרית:

בהחלט, בהחלט. חבר הכנסת הנדל, אני מקבל את הצעתך. היא הצעה נבונה, ואני אומר לך בפירוש: אני מוכן לשבת עם הגורמים הרלוונטיים לפרויקט הזה ספציפית ולבדוק אם יש דרך שאני יכול לעזור לו, לא במסגרת חקיקה ספציפית, כי היא פוגעת בנו. היא פוגעת בחוק עצמו, ואני לא חושב שזה נכון וראוי לעשות חקיקה ספציפית על מקום מסוים, בניגוד לחוק הכללי. מצד שני, יהיה בעיני לא ראוי שהוועדה תעכב את כל הפריפריה בהגדלת שיעור המענקים מ-22% ל-24% בגלל מקום אחד ספציפי.

צבי הנדל (מפד"ל):

תלוי איך מסתכלים. הוועדה רואה שאתה מעכב, כי הוועדה הסכימה לזה.

שר האוצר מ' שטרית:

אתה הצעת הצעה, אני אומר לך שאני מקבל אותה. מה יותר "פייר" מזה והגון מזה? אם נוכל לפתור את הבעיה בדרך אחרת, אני חושב שלא הגון לעשות דבר ספציפי מסוים בחקיקה, כי מחר, על כל חוק אחר, יקום חבר כנסת בוועדת הכספים ויאמר: בסדר, אבל רק בתנאי שתעשו גם את הדבר הספציפי הזה בתוך החוק. ואני אומר לך מראש – היות שאני מכיר את העניין, אני מוכן לשבת אתם, לנסות לעזור כמיטב יכולתי.

היו"ר י' לנקרי:

חבר הכנסת יורי שטרן, בבקשה.

היו"ר ד' תיכון:

הצרות שלך בחוק הזה מתחילות עם כניסתי. תסביר לי, אני רוצה לשאול אותך שאלה, אדוני שר האוצר.

יורי שטרן (ישראל בעלייה):

בדיוק עמדתי להגיד משהו. אזורים בעדיפויות לתיירות – – – שונים מעדיפויות לתעשייה – – –

שר האוצר מ' שטרית:

זה בכלל לא נוגע לכאן, לא נוגע לחוק הזה.

יורי שטרן (ישראל בעלייה):

אני מסכים עם ההצעה של צבי הנדל. אני רוצה לשאול אותך – – – זה לא נוגד את עקרונות חוק – – –

שר האוצר מ' שטרית:

חבר הכנסת שטרן, אני אומר לך בלב נקי: אני מוכן לבדוק את הנושא, מתוך אהדה לנושא. אני לא רוצה להתחייב ולהגיד משהו בלי בדיקה. אני מוכן לשבת עם אנשי משרד התיירות, ללמוד את הנושא. אם אני יכול לעזור, אני מבטיח שאני אעזור, FAIR ENOUGH? אני לא חושב שראוי בתוך חוק של תעשייה להכניס משהו לתיירות. זה לא רלוונטי, לא לעניין, יש לזה השלכות רוחב אחרות. זה לא נכון. הסברתי. תודה רבה.

היו"ר ד' תיכון:

רגע, מה אתה בורח? אני רוצה לשאול אותך, אדוני.

שר האוצר מ' שטרית:

בוא נצביע.

היו"ר ד' תיכון:

רבותי, אנחנו ניגשים להצבעה בקריאה שנייה.

מיכאל קליינר (בשם ועדת הכספים):

– – –

היו"ר ד' תיכון:

על מה אתה משיב? אנחנו סגרנו את הכול כדי להצביע.

מיכאל קליינר (בשם ועדת הכספים):

אני הולך להפיל את החוק, אני מושך אותו בחזרה.

היו"ר ד' תיכון:

למה?

מיכאל קליינר (בשם ועדת הכספים):

כי אני לא אפר מלה של רביץ.

חברים, שר האוצר דיבר כמסתייג; בתור ממלא-מקום יושב-ראש הוועדה, אני רוצה להשיב. מדובר בהצעה שנתקבלה פה-אחד בוועדת הכספים; אני לא הייתי בישיבה הזאת. ההסתייגות היא של יושב-ראש הוועדה, שמטעמו אני מגיש את החוק. ההנחיה הברורה שיש לי מיושב-ראש הוועדה – ואינני חופשי לסגת ממנה – היא, שאם תתקבל ההסתייגות של שר האוצר, אמשוך את החוק. כך אנהג, כיוון שאני ממלא שליחות באמונה, ואין לי סמכות לחזור בי מהשליחות.

לכן, אדוני שר האוצר, אחת משתיים – – –

היו"ר ד' תיכון:

אתה מבין שמדובר כאן בחוק לעידוד השקעות הון.

מיכאל קליינר (בשם ועדת הכספים):

כן, כן, אני מבין. אני הבאתי אותו, אני נימקתי אותו, אני הסברתי אותו, אני תומך בו.

היו"ר ד' תיכון:

יש לי הרושם שאתה לא יודע מהו החוק הזה. מה זה אתה תומך בו? אתה רוצה שהמדינה תישאר עכשיו בלי החוק לעידוד השקעות הון?

מיכאל קליינר (בשם ועדת הכספים):

סליחה, שר האוצר רוצה. יש הצעה של הוועדה. כמו שמקובל כאן לגבי הרבה מאוד הצעות של ועדה, ההנחיה של יושב-ראש ועדת הכספים היא, שאם תתקבל הסתייגות כלשהי – – –

ראובן ריבלין (הליכוד-גשר-צומת):

חבר הכנסת קליינר, ההסתייגות היא הגיונית? אני שואל אותך כאדם מלומד וכחבר כנסת.

מיכאל קליינר (בשם ועדת הכספים):

תן לי לדבר. אני פטור מלהשיב. אני ממלא שליחות, ואמלא אותה באמונה.

היו"ר ד' תיכון:

הבנתי, שמעתי אותך.

מיכאל קליינר (בשם ועדת הכספים):

לכן, חשוב שתדעו, שהמשמעות היא, שאם תתקבל הצעת ההסתייגות, החוק החשוב הזה, שדואג לעיירות הפיתוח, שמעודד הקמת מפעלים, שמעודד הקמת מבני תעשייה – לא יהיה. לכן אני מבקש להצביע נגד ההסתייגות של שר האוצר. מי שמצביע בעדה, פירושו שהוא מצביע נגד החוק ונגד הגדלת המענקים.

אפשרות שנייה, אדוני השר, אם אפשר לדחות – – –

ראובן ריבלין (הליכוד-גשר-צומת):

אנו בני ערובה לסעיף שאינו ממין העניין.

זאב בוים (הליכוד-גשר-צומת):

אתה לא נוהג כיושב-ראש הוועדה. אילו היה כאן יושב-ראש הוועדה, הוא היה מקבל את ההצעה.

מיכאל קליינר (בשם ועדת הכספים):

חבר הכנסת בוים, אם תחשוב במקום לצעוק, הבעיה תיפתר. אדוני שר האוצר, מה שאני מציע, אם אפשר ברשות היושב-ראש, הוא לדחות את ההצבעה עד לסוף הדיון בסדר-היום. אם אקבל מהיושב-ראש הקבוע של הוועדה הנחיה לקבל את ההצעה של חבר הכנסת הנדל, יותר מאשר אשמח.

היו"ר ד' תיכון:

רבותי, אני מנהל את הישיבה, ולא חבר הכנסת קליינר וגם לא שר האוצר.

אני עובר להצבעה. אנו מצביעים בקריאה שנייה על הצעת החוק להגברת הצמיחה והתעסוקה ולהשגת יעדי התקציב לשנת 1998 (תיקוני חקיקה) (תיקון מס' 2). חבר הכנסת קליינר, אם יש אדם שמכיר את החוק הזה והשקיע בו עשרות שנים, זה אני. לעכב את החוק הזה, משמעותו להרוס את כל מבנה ההשקעות במדינת ישראל.

לשם החוק אין הסתייגות. מי בעד שם החוק?


הצבעה מס' 39


בעד שם החוק – 15
נגד – אין
נמנעים – אין
שם החוק נתקבל.

היו"ר ד' תיכון:

בעד – 15, אין מתנגדים, אין מסתייגים. שם החוק אושר בקריאה שנייה.

לגבי סעיף 1, יש הסתייגות של שר האוצר. מי בעד?


הצבעה מס' 40


בעד ההסתייגות של שר האוצר מ' שטרית לסעיף 1 – 10
נגד – 5
נמנעים – אין
ההסתייגות של שר האוצר מ' שטרית לסעיף 1 נתקבלה.

היו"ר ד' תיכון:

לגבי סעיף 1 בקריאה שנייה, על-פי הנוסח החדש שהתקבל, אפשר להצביע.


הצבעה מס' 41


בעד סעיף 1, כהצעת הוועדה ועם ההסתייגות שנתקבלה – 13
נגד – אין
נמנעים – אין
סעיף 1, כהצעת הוועדה ועם ההסתייגות שנתקבלה, נתקבל.

היו"ר ד' תיכון:

בעד – 13, אין מתנגדים, אין נמנעים. סעיף 1 אושר על-פי הנוסח החדש.

לסעיף 2 אין הסתייגות. מי בעד? מי נגד?


הצבעה מס' 42


בעד סעיף 2 – 14
נגד – אין
נמנעים – אין
סעיף 2 נתקבל.

היו"ר ד' תיכון:

בעד – 14, אין מתנגדים, אין נמנעים. החוק אושר בקריאה שנייה. אדוני, מה אתה רוצה?

מיכאל קליינר (בשם ועדת הכספים):

כממלא מקום יושב-ראש ועדת הכספים, אני מבקש להחזיר את החוק לוועדת הכספים.

היו"ר ד' תיכון:

אדוני שר האוצר, גם לך יש עמדה בעניין הזה. מה אתה רוצה?

ראובן ריבלין (הליכוד-גשר-צומת):

בשם הקואליציה, אני רוצה להציע.

היו"ר ד' תיכון:

לקואליציה אין מעמד. מעמד יש רק לשני האנשים האלה.

זאב בוים (הליכוד-גשר-צומת):

תן לשר האוצר לדבר. יש לו מעמד.

ראובן ריבלין (הליכוד-גשר-צומת):

אדוני היושב-ראש, אנחנו מבקשים להחליף את ממלא-מקום יושב-ראש הקואליציה.

היו"ר ד' תיכון:

רבותי, אני עובר להצבעה, מאחר שיש כאן חילוקי דעות. הצעת חוק להגברת הצמיחה והתעסוקה ולהשגת יעדי התקציב לשנת 1998 (תיקוני חקיקה) (תיקון מס' 2), עם ההסתייגות שנתקבלה, בקריאה שלישית. תאמין לי, יש לי אלף שאלות יותר חשובות משל קליינר ורביץ גם יחד. מי בעד, מי נגד? אפשר להצביע.


הצבעה מס' 43


בעד החוק – 16
נגד – 1
נמנעים – אין 
חוק להגברת הצמיחה והתעסוקה ולהשגת יעדי התקציב לשנת 1998 (תיקוני חקיקה) (תיקון מס' 2), התשנ"ט–1999, נתקבל.

היו"ר ד' תיכון:

בעד – 16, מתנגד אחד, אין נמנעים. החוק אושר בקריאה שלישית, לרבות ההסתייגות.

הצעת חוק מיסוי תשלומים בתקופת בחירות (תיקון מס' 2), התשנ"ט–1999
(קריאה שנייה וקריאה שלישית)

היו"ר ד' תיכון:

רבותי, הצעת חוק מיסוי תשלומים בתקופת בחירות (תיקון מס' 2). יציג את ההצעה יושב-ראש ועדת הכספים.

מיכאל קליינר (הליכוד-גשר-צומת):

במקומי יציג את הצעת החוק חבר הכנסת צבי הנדל.

היו"ר ד' תיכון:

בסדר.

צבי הנדל (בשם ועדת הכספים):

אדוני היושב-ראש, חברי חברי הכנסת, חוק מיסוי תשלומים בתקופת בחירות (תיקון מס' 2), התשנ"ט–1999. החוק העיקרי קובע, כי תשלומים עד לסכום תקרה קבוע משולמים על-ידי משלם שהוא אחד מאלה: מפלגה, רשות הממונה על ביצוע בחירות, מועמד לבחירות מוקדמות, סיעה או מועמד לרשות מקומית, למי שמועסק על-ידו בתקופת בחירות בלבד בעבודה, בשירות, בהובלה או בהסעה, או למי שמקבל החזר הוצאות בשל הבחירות – חייבים במס מיוחד בשיעור קבוע של 25%, בלא זכות לניכוי, לזיכוי, לפטור או להפחתה כלשהם.

על המשלם חלה חובת ניכוי במקור, כפי שקבע שר האוצר בתקנות. החוק קובע, כי בשל תשלומים שאינם עונים על ההגדרה האמורה, כיוון שסכומם עולה על התקרה הקבועה בחוק, חלה על המשלם חובת ניכוי במקור לפי כללים לעניין זה, שקבע שר האוצר בתקנות, דהיינו – 50%.

לנוכח הניסיון שהצטבר בהפעלת החוק הוחלט להבהיר, כי הוראות המיסוי המיוחדות הקבועות לפי החוק אינן חלות על תשלום המשתלם בעבור פעולה שהיא במהלך העסקים הרגיל של המקבל, ולהסמיך את שר האוצר – שר האוצר, אני מסמיך אותך, ואתה לא מקשיב לי – באישור ועדת הכספים, לקבוע כללים לניכוי במקור גם בשל תשלומים אלה.

כן הוחלט להבהיר, כי התיקון המוצע יחול גם על הבחירות הקרובות לכנסת החמש-עשרה ולראש הממשלה, וכי הוא יחול גם על תשלומים שניתנו בתקופת הבחירות, כהגדרתם בסעיף 1 לחוק בפסקה (2), גם אם התיקון המוצע יפורסם לאחר תחילתה.

הוועדה דנה בבקשת עובדי ועדת הבחירות המרכזית לכלול אותם גם בין מקבלי התשלומים שמהם מנכים 25% בלבד ולא 50%. העובדים טענו, שהעבודה בוועדת הבחירות הינה מבצע שנמשך כארבעה חודשים. רוב עובדי הוועדה הינם עובדי מדינה, שעובדים על חשבון חופשת מנוחה במקומות עבודתם, או נוסף על מקום עבודתם, והעבודה היא אינטנסיבית ומשקיעים בה שעות עבודה רבות. ועדת הכספים לא קיבלה את הבקשה, מחשש שהיא תהווה פרצה שתשמש תקדים לקבוצות עובדים אחרות במשק.

אין הסתייגויות לחוק.

היו"ר י' לנקרי:

תודה לך, חבר הכנסת הנדל.

חברי הכנסת, אנחנו עוברים להצבעה. אין לנו הסתייגויות להצעת החוק הזאת. אם כן, אנחנו עוברים להצבעה בקריאה שנייה על הצעת חוק מיסוי תשלומים בתקופת בחירות (תיקון מס' 2), התשנ"ט–1999, אפשר להצביע.


הצבעה מס' 44


בעד סעיפים 1–3 – 2
נגד – אין
נמנעים – אין
סעיפים 1–3 נתקבלו.

היו"ר י' לנקרי:

ברוב של שניים, ללא מתנגדים, ללא נמנעים, עוברת הצעת החוק בקריאה שנייה, וכעת אנחנו ניגשים לקריאה שלישית. חברי הכנסת, אתם יכולים, בהחלט, להצטרף להצבעות.

אפשר להצביע.


הצבעה מס' 45


בעד החוק – 3
נגד – אין
נמנעים – אין 
חוק מיסוי תשלומים בתקופת בחירות (תיקון מס' 2), התשנ"ט–1999, נתקבל.

היו"ר י' לנקרי:

שיפרנו את התוצאה; ברוב של שלושה, ללא מתנגדים, ללא נמנעים, עוברת הצעת חוק מיסוי תשלומים בתקופת בחירות (תיקון מס' 2), התשנ"ט–1999, בקריאה שלישית.

הצעת חוק מס רכוש וקרן פיצויים (תיקון מס' 28), התשנ"ט–1999
(קריאה שנייה וקריאה שלישית)

היו"ר י' לנקרי:

אנחנו ממשיכים בסדר-יומנו, ואנחנו לסעיף י"ג – הצעת חוק מס רכוש וקרן פיצויים (תיקון מס' 28), התשנ"ט–1999, קריאה שנייה וקריאה שלישית. יציג את ההצעה ממלא-מקום יושב-ראש ועדת הכספים, חבר הכנסת מיכאל קליינר. בבקשה.

מיכאל קליינר (בשם ועדת הכספים):

אדוני היושב-ראש, חברי הכנסת, החוק העיקרי קובע, כי ישולמו פיצויים בעד נזק כהגדרתו בסעיף 35, וכי שר האוצר יקבע בתקנות, באישור ועדת הכספים, בין היתר את הזכאות לפיצויים ואת שיעורם. אולם, אין בחוק בנוסחו היום הוראה בדבר המועד למתן הודעה על הנזק ולהגשת התביעה בשלו. הוחלט לקבוע, כי הודעה כאמור תוגש למנהל בתוך שבועיים מיום קרות הנזק, וכי התביעה תוגש בתוך שלושה חודשים ממועד זה.

בסך הכול מדובר בחוק שיש בו תקנות אבל אין להן חקיקה מסמיכה לפי פרשנות בית-משפט, ולכן מוספת לאותן תקנות, כרגע, חקיקה, כדי שיהיה להן מאין לנבוע.

אין לחוק הסתייגויות, הוא טכני בעיקרו, ואני מבקש לאשר אותו בקריאה שנייה ובקריאה שלישית.

היו"ר י' לנקרי:

תודה לחבר הכנסת קליינר.

חברי הכנסת, אם כן, אנחנו מצביעים בקריאה שנייה על הצעת חוק מס רכוש וקרן פיצויים (תיקון מס' 28), התשנ"ט–1999, סעיפים 1 ו-2. אפשר להצביע.


הצבעה מס' 47


בעד סעיפים 1–2 – 7
נגד – אין
נמנעים – אין
סעיפים 1–2 נתקבלו.

היו"ר י' לנקרי:

ברוב של שבעה, ללא מתנגדים וללא נמנעים, הצעת החוק עוברת בקריאה שנייה.

אנחנו ניגשים לקריאה השלישית. חברי הכנסת, אפשר להצביע.


הצבעה מס' 58


בעד החוק – 5
נגד – אין
נמנעים – אין 
חוק מס רכוש וקרן פיצויים (תיקון מס' 28), התשנ"ט–1999, נתקבל.

היו"ר י' לנקרי:

ברוב של חמישה, ללא מתנגדים, ללא נמנעים, מתקבלת בקריאה שלישית הצעת חוק מס רכוש וקרן פיצויים (תיקון מס' 28), התשנ"ט–1999.

קריאה:

לא שומעים, אדוני היושב-ראש.

היו"ר י' לנקרי:

יש מי שיכול להגביר את הקול? לא שומעים את היושב-ראש מספיק.

קריאה:

איזה חוק עכשיו?

היו"ר י' לנקרי:

אנחנו דיברנו על הצעת חוק מס רכוש וקרן פיצויים (תיקון מס' 28), התשנ"ט–1999, וקיבלנו אותה בקריאה שלישית.

הצעת חוק מס הכנסה (פטור ממס על הכנסה מהשכרת דירת מגורים) (הוראת שעה)
(תיקון מס' 6), התשנ"ט–1999
(קריאה שנייה וקריאה שלישית)

היו"ר י' לנקרי:

אנחנו עוברים להצעת החוק הבאה, סעיף י"ד בסדר-היום: הצעת חוק מס הכנסה (פטור ממס על הכנסה מהשכרת דירת מגורים) (הוראת שעה) (תיקון מס' 6), התשנ"ט–1999, קריאה שנייה וקריאה שלישית. יציג את ההצעה חבר הכנסת מיכאל קליינר, בבקשה.

מיכאל קליינר (בשם ועדת הכספים):

אדוני היושב-ראש, חברי הכנסת, חוק מס הכנסה (פטור ממס על הכנסה מהשכרת דירת מגורים) (הוראת שעה) (תיקון מס' 6), התשנ"ט–1999.

ביוני 1990 פורסם חוק מס הכנסה (פטור ממס על הכנסה מהשכרת דירת מגורים); היה זה בעיצומה של העלייה הגדולה, במטרה לעודד בעלי דירות מגורים שאינן משמשות למגורי בעליהן להשכיר את הדירות וכך לגרום להיצע גדול יותר של דירות מגורים להשכרה. זה נועד, כאמור, להקל את המצוקה הקשה בדיור שנוצרה בעקבות גלי העלייה הברוכה, בעיקר מברית-המועצות לשעבר, בסוף שנות ה-80 ובתחילת שנות ה-90.

החוק קובע, שיחיד שהיתה לו בשנת מס הכנסה מדמי שכירות מהשכרת דירות מגורים שאינן משמשות לו כעסק, יהיה פטור ממס על הכנסה זו עד לתקרה הקבועה בחוק. ביום 31 בדצמבר 1998 היתה התקרה 6,800 שקלים בחודש. תקרה זו מתעדכנת בתחילת כל רבעון על-פי שיעור עליית המדד. לגבי מי שהכנסתו משכר דירה עלתה על הסכום הנ"ל, הפטור מופחת בהדרגה – כל שקל של הכנסה העולה על הסכום הפטור יופחת מסכום הפטור.

הפטור ניתן בגין השכרת דירה לשוכר שהוא יחיד או לשוכר שהוא חבר בני אדם, שעיקר פעילותו מתן דיור לזכאים שקבע משרד הבינוי והשיכון, קליטת עלייה או מטרות בריאות או סעד, והוא שוכר את הדירה שלא למטרות רווח אלא כדי שיגור בה יחיד שאינו עובד באותו חבר בני אדם. יש לציין כי פטור לגבי השכרה לחבר בני אדם טעון אישור הנציב ופרסום הודעה ברשומות.

הוחלט להאריך את תוקפו של החוק בשנה נוספת.

אין הסתייגויות לחוק, ואני מבקש להעביר אותו בקריאה שנייה ובקריאה שלישית.

היו"ר י' לנקרי:

תודה לחבר הכנסת מיכאל קליינר.

חברי הכנסת, אנחנו ניגשים להצבעה בקריאה שנייה על הצעת חוק מס הכנסה (פטור ממס על הכנסה מהשכרת דירת מגורים) (הוראת שעה) (תיקון מס' 6), התשנ"ט–1999. אפשר להצביע על סעיפים 1 ו-2.


הצבעה מס' 49


בעד סעיפים 1–2 – 8
נגד – אין
נמנעים – אין
סעיפים 1–2 נתקבלו.

היו"ר י' לנקרי:

ברוב של שמונה, ללא מתנגדים, ללא נמנעים, מתקבלת בקריאה שנייה הצעת החוק שאותה אנחנו מבקשים לאשר בהצבעה בקריאה שלישית. אפשר להצביע על סעיפים 1 ו-2.


הצבעה מס' 50


בעד החוק – 7
נגד – אין
נמנעים – אין
חוק מס הכנסה (פטור ממס על הכנסה מהשכרת דירת מגורים) (הוראת שעה) (תיקון מס' 6), התשנ"ט–1999, נתקבל.

היו"ר י' לנקרי:

ברוב של שבעה, ללא מתנגדים, ללא נמנעים, מתקבלת הצעת חוק מס הכנסה (פטור ממס על הכנסה מהשכרת דירת מגורים) (הוראת שעה) (תיקון מס' 6), התשנ"ט–1999, סעיפים 1 ו-2.

שלום שמחון (העבודה):

– – –

היו"ר י' לנקרי:

חבר הכנסת שלום שמחון ביקש להוסיף דבר מה.

שלום שמחון (העבודה):

– – –

היו"ר י' לנקרי:

בעד. אם כן, אנחנו ברוב של שמונה.

מיכאל קליינר (בשם ועדת הכספים):

אני מבקש, לקריאה השנייה – – –

היו"ר י' לנקרי:

ולכלול את חבר הכנסת קליינר בהצבעה בקריאה השנייה.

הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999
(קריאה ראשונה)

היו"ר י' לנקרי:

סדר-יומנו מביא את שר האוצר להציג את הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999, קריאה ראשונה. בבקשה, שר האוצר מר מאיר שטרית.

שר האוצר מ' שטרית:

אדוני היושב-ראש, רבותי חברי הכנסת, הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999.

הצעת החוק המונחת בפניכם עוסקת בנושא: הטבות ליישובי פיתוח. נושא זה נמצא במחלוקת ציבורית זה תקופה ארוכה, והטעם לכך הוא, שההטבות הקיימות ניתנו שלא על בסיס קריטריונים אחידים.

בעקבות ביקורת זו מונתה ועדה ציבורית בראשות כבוד השופט בדימוס טל, אשר קבע שורה של קריטריונים לחלוקת ההטבות האמורות.

משרדי הממשלה הרלוונטיים עוסקים בימים אלה בגיבוש המלצות להצעת החוק, אולם בינתיים – – –

שלום שמחון (העבודה):

"ימים אלה" נמשכים כבר שלוש שנים.

שר האוצר מ' שטרית:

מה אני יכול לעשות, ידידי?

אולם בינתיים המצב המשפטי הוא, שתוקף התקנות להענקת ההטבות הקיימות ליישובים פקע ב-1 בינואר 1999. זאת אומרת, אני קיבלתי את זה כבר עשוי בדיעבד. התוקף למתן ההטבות פקע ב-1 בינואר, עוד לפני שהייתי שר האוצר. נכון לעכשיו בעצם, כל התשלומים וההטבות שניתנים לערי פיתוח, ניתנים אף שפקע תוקף התקנות, מתוך תקווה שהחוק הזה יאושר.

לפיכך מוצע בהצעת חוק זו, כשלב ביניים, עד לגיבוש הצעת החוק ברוח המלצות ועדת-טל, להאריך את תוקף מתן ההטבות הקיימות ליישובים עד תום שנת המס. זאת אומרת, עד דצמבר 1999, מתוך תקווה שהממשלה הבאה, תהיה אשר תהיה, אני מניח שתצטרך להתמודד עם הבעיות שיש בהצעות של השופט טל, לקבל החלטה סופית ולהביא אותה לכנסת לאישור. אני מקווה שהפעם זה לא יארך עוד שלוש שנים.

אני יכול לומר רק דבר אחד ולהתחייב, חבר הכנסת שמחון: אם אני אהיה שר האוצר בממשלה הבאה, אני מתחייב לגמור את העניין הזה בוודאי לפני תום שנת המס.

שלום שמחון (העבודה):

אנחנו מאוד מודאגים שלא תהיה, לכן אולי תסדר את זה עכשיו?

שר האוצר מ' שטרית:

לכן אני בוודאי מתחייב לגמור את זה לפני תום שנת המס הבאה.

אופיר פינס-פז (העבודה):

אדוני שר האוצר, אפשר לגמור את זה השנה. אין שום סיבה שתהיה שר אוצר בקדנציה נוספת אם לא גמרת את זה בקדנציה הנוכחית. צריך לגמור את זה.

שר האוצר מ' שטרית:

יש על ההמלצות ויכוח חריף מאוד ורב מאוד בין משרדי ממשלה שונים עם יישובים רבים בארץ. אגב, משמאל ומימין.

שלום שמחון (העבודה):

אבל יש יישובים שאין עליהם ויכוח.

אופיר פינס-פז (העבודה):

קראת את ההמלצות?

שר האוצר מ' שטרית:

ודאי.

אופיר פינס-פז (העבודה):

ההמלצות עושות גזירה שווה.

שר האוצר מ' שטרית:

נכון.

מיכאל קליינר (הליכוד-גשר-צומת):

הוא שר אוצר חודשיים.

אופיר פינס-פז (העבודה):

הוועדה סיימה את תפקידה לפני – – –

שר האוצר מ' שטרית:

אופיר, אילולא היו בעיות הייתי מגיש את ההמלצות כמו שהן לאישור הכנסת. לצערי הרב, יש בעיות רבות וערעורים רבים על החלטות הוועדה, וצריך לדון בערעורים הללו. יש ערעורים של יישובים רבים. יש המון בעיות.

שלום שמחון (העבודה):

יש יישובים שאין עליהם ויכוח.

שר האוצר מ' שטרית:

נכון. אז מה, אני אעביר חלק כן וחלק לא? מה ההבדל?

שלום שמחון (העבודה):

על חלק אין ויכוח.

שר האוצר מ' שטרית:

אבל מה ההבדל אם אני מעביר חלק כן וחלק לא? מה עשינו? כל הרעיון הוא להסדיר את העניין הזה אחת ולתמיד.

שלום שמחון (העבודה):

יש יישובים ששש שנים אומרים להם שהם לא בוויכוח. יש מכתבים של המשרד.

שר האוצר מ' שטרית:

הרי מה שאתה אומר הוא, שמאחר שלפי השופט טל ההטבות תינתנה למי שנמצא במרחק 9 קילומטרים מהגבול, וזה מהקריטריון הקובע, יוצא אפוא, שאתה מוציא יישובים מסוימים מתוך סל ההטבות, יישובים שנמצאים ממש על קו הגבול, ובמרחק 500 מטר ממנו יישוב שלא היה כלול, כן נכנס. זה יוצר המון בעיות. זה לא יישוב אחד או שניים, אלא הרבה יישובים. אילו זו היתה בעיה אחת או שתיים, הייתי אומר – לקולא. הייתי אומר, יש עוד לשני יישובים בעיות? תן גם לשני יישובים אלו ונגמור את העניין. לצערי, זה לא המצב.

שלום שמחון (העבודה):

יש יישובים שהם במרחק 8 קילומטרים. הם כבר שש שנים במרחק 8 קילומטרים. זה לא השתנה.

שר האוצר מ' שטרית:

לכן אני אומר לך, חבר הכנסת שמחון, אם היתה בעיה בשניים-שלושה יישובים, הייתי אומר: ניחא, נלך לקולא על כולם. הבעיה הרבה יותר מסובכת וגדולה, ולכן, לצערי הרב, אי-אפשר לפתור אותה בטיפול פרטני, נקודתי, כזה או אחר. אחרת הייתי עושה את זה על המקום ומגיש את דוח ועדת-טל. אני לא אוהב לגלגל דברים הלאה. מה הבעיה שלי? מה מציק לי? אם הוויכוח הזה יימשך ותוקף מתן ההטבות פקע ב-1 בינואר, בשלב כלשהו יצטרכו להפסיק את ההטבות לערי הפיתוח, וודאי שאף אחד אינו רוצה בזה.

אני חושב, שבמצב שנוצר היום, אין לנו ברירה, לפחות לא לי כשר האוצר, אחרי שתוקף התקנות למתן ההטבות הקיימות כבר פקע וועדת השופט טל הגישה המלצות שאינן מוסכמות על הרבה מאוד גורמים ויש עליהן ויכוח, אין לי ברירה אלא לתת זמן לדון בהמלצות של ועדת-טל. אני לא רוצה לשנות אותן, רק לסדר את מה שצריך לסדר ולהגיש את המלצות ועדת-טל לכנסת.

שלום שמחון (העבודה):

אני חושב שאתה לא מקשיב. יש יישובים שלא קשורים לוועדת-טל.

נסים דהן (ש"ס):

– – –

שלום שמחון (העבודה):

הם אינם קשורים לוועדת-טל. אלה יישובים שהיו תקועים בגלל הבג"ץ, ואתה ממרס 1999 שר האוצר. יכולת להכניס אותם למסגרת התקנות. הם לא קשורים כלל לוועדת-טל. מדובר בשלושה מושבים ובקיבוץ אחד שצריכים להיות בפנים.

שר האוצר מ' שטרית:

הנקודה היא כזאת: אם אני לוקח לעצמי חופש לשנות משהו בתוך המצב הקיים היום ולוקח יישוב אחד ומכניס אותו, אני פורץ את כל העניין. כל מי שרואה את עצמו נפגע יפנה לבג"ץ, ואלה שלא נכנסו, יפנו לבג"ץ. העסק לא יזוז. זו הבעיה שלי. זה לא עניין של רצון רע. ברגע שאני פורץ את ההסדר הקיים בדבר אחד, אני פורץ פתח. אני לא יכול להסביר למה ההוא כן וזה לא. או לשבת ולהקדיש ימים ולילות, שאין לי – לשבת עם כל אחד אחד ולשמוע את טענותיהם.

שלום שמחון (העבודה):

אני אנסה להסביר לך מעל הבמה, אם תהיה פה.

שר האוצר מ' שטרית:

אני אהיה פה. אבל אני אומר לך, שלום, במצב הקיים היום אני לא מחזיר את הגלגל אחורה. אני עדיין אומר, שההמלצות שיובאו לכנסת יהיו המלצות ועדת-טל אחרי שיהיה בהן דיון ואחרי שנוכל לפתור את הבעיות שהתעוררו בעקבות ההמלצות. נביא אותן בשנה הבאה. השנה כבר מחצית השנה עברה. אנחנו באמצע שנת התקציב. אני חושב שיהיה לא הגיוני להשאיר את המצב באוויר בלי לאשר את ההטבות הקיימות, מחד גיסא, ומאידך גיסא, גם לא לאשר את המלצות ועדת-טל. גם אם הייתי מגיש היום את המלצות ועדת-טל לכנסת, הסיכוי שהיו מגיעים להסכמה בתוך הכנסת, בוועדת הכספים, על ועדת-טל, ומעבירים את ההמלצות לקריאה שלישית – הסיכוי היה קטן מאוד, והיינו נשארים באוויר, בלי זה ובלי זה. מזה אני חושש. אינני רוצה לפגוע ביישובי הפיתוח הקיימים היום.

לכן אני מציע, שנאריך את תוקף התקנות עד לסוף השנה התקציבית. אני מתחייב, אם אני אהיה שר האוצר, אם ירצה השם, שבשנה הזאת אביא את המלצות ועדת-טל אחרי דיונים, עם התיקונים, לאישור הכנסת, ברוח ועדת-טל. כי אני מאמין בזה. אני חושב שצריך ליצור קריטריון ברור לגמרי, שאין עליו חולקים ואף אחד לא יכול לפרוץ אותו, לא משמאל ולא מימין. בעניין זה ועדת-טל עשתה עבודה. אני חושב שצריך לטפל רק בשוליים שלה.

לכן, מה שאני מבקש מחברי הכנסת, כדי שהיישובים לא ייפגעו, הוא שיינתן לנו הזמן הדרוש להביא את המלצות ועדת-טל לאישור הכנסת.

תודה, אדוני, ואודה לכם אם תאשרו את החוק בקריאה ראשונה, כדי שאפשר יהיה להעביר אותו לוועדת הכספים. אני מבין, חבר הכנסת קליינר, שוועדת הכספים תתכנס בעוד חצי שעה?

מיכאל קליינר (הליכוד-גשר-צומת):

לא, מייד בתום ההצבעה.

שר האוצר מ' שטרית:

היא תתכנס מייד כדי להכין את הצעת החוק לקריאה שנייה ולקריאה שלישית, כדי שנביא בשורה באמת לערי הפיתוח, שההטבות שלהן לא ייפגעו השנה. תודה, אדוני.

היו"ר י' לנקרי:

אני מודה לך, אדוני שר האוצר. אנחנו פותחים בדיון קצר. יש שני דוברים רשומים שאישרו את רצונם להתבטא, במסגרת שלוש דקות כל אחד. חבר הכנסת אופיר פינס, ואחריו – חבר הכנסת שלום שמחון. בזאת רשימת הדוברים נעולה.

שלום שמחון (העבודה):

חבר הכנסת דהן, הבטחת לדאוג למושב פקיעין. תעלה לדבר. זאת ההזדמנות.

היו"ר י' לנקרי:

לא, איש אינו יכול לדבר כעת זולתכם – חבר הכנסת אופיר פינס, ואחר כך חבר הכנסת שלום שמחון.

אופיר פינס-פז (העבודה):

אדוני היושב-ראש, אדוני שר האוצר, חברי חברי הכנסת, אני חושב שמה שהממשלה עושה בהצעת החוק הזאת זה דבר שלא ייעשה.

אני רוצה לצטט מאותה ועדה שהזכיר שר האוצר, ועדת-טל, שהממשלה הזאת הקימה אותה. לא הממשלה הקודמת, לא הממשלה הבאה. הקימו ועדה בראשות שופט בית-המשפט העליון צבי טל, שניסתה לעשות עבודה רצינית ולהביא פתרון למצב שהוא בלתי אפשרי, ואני מצטט מה הוועדה כותבת, שתדעו: "רשימת היישובים הנהנים מהטבות מס לפי התקנות הקיימות נקבעה ללא אמות מידה כלשהן". את זה אתם רוצים להמשיך? אחר כך טוענת הוועדה: "ולכן קיימים בה עיוותים רבים. בין אלה ניתן למנות אי-שוויון בין יישובים סמוכים" – חבר הכנסת שמחון תיכף יציין אותם. יישוב ליד יישוב, קילומטר הבדל, חצי קילומטר הבדל; אחד מקבל, אחד לא מקבל. את זה אנחנו צריכים להמשיך? בזה אנחנו צריכים לתמוך? למה? כי מישהו באוצר לא רצה לעשות שיעורי בית והחליט לזרוק את המלצות הוועדה?

אני בהתחלה חשבתי, שיש כאן מישהו שרוצה לעשות איזה חיסכון, מישהו רוצה לעשות דברים לא מובנים. מה מסתבר? שהמלצות הוועדה, שקובעות שני קריטריונים אובייקטיביים – מרחק, פשוט מרחק: מרחק מהגבול, מרחק מהמרכז, לא משנה, 10 ק"מ – 10% מס, עד 15 ק"מ – 5% מס; כל היישובים שבתוך זה נכנסים; מי שלא – לא נכנס.

תדעו לכם שהרשימה הנוכחית הורכבה בכל מיני דילים פוליטיים. אגב, לא רק על-ידי הממשלה הזאת. אני לא בא לומר דבר לא נכון. הרשימה הזאת הורכבה לאורך השנים על-פי כל מיני לחצים של ממשלות למיניהן – – –

היו"ר י' לנקרי:

תיקוני שבס ותיקוני ליברמן.

אופיר פינס-פז (העבודה):

תיקונים כאלה, תיקונים אחרים, חברי כנסת התערבו. כך נוצר מין מיש-מש בלתי הגיוני, בלתי סביר, ובלשון הוועדה: "מעוות לחלוטין". באה ועדה, הציעה קריטריונים אובייקטיביים. אבל מה פתאום שהממשלה הזאת תעשה משהו על-פי קריטריונים אובייקטיביים? ממה היא תתפרנס? מאובייקטיביות? מצדק? מיושר? מה פתאום. הממשלה הזאת תתפרנס רק מפוליטיקה. אף שעל-פי המלצות הוועדה נכנסים לתוך הקריטריונים עוד למעלה מ-100 יישובים שהיום הם מקופחים, יש לממשלה בעיה אחת: ביישובים שיוצאים, כי לא מגיע להם, פשוט לא מגיע להם משום בחינה סבירה, יש כמה יישובים בהתנחלויות, שהם חושבים שהם מזוהים אתם. ובגלל זה באים לכנסת ומבקשים מאתנו לתמוך בדבר שאסור לתמוך בו, שאי-אפשר יותר לתמוך בו, בדבר שהממשלה הזאת קבעה שאי-אפשר יותר לתמוך בו, בדבר שהממשלה הזאת, כתוצאה מהמצב המעוות, הקימה לגביו ועדה נוספת.

ואני רוצה לומר לכם כאן: אם אתם הולכים בדרך הזאת, אדוני שר האוצר – אדוני שר האוצר, אדוני שר האוצר, אני פונה אליך. אדוני שר האוצר, אני שוב פונה אליך: אם מנוי וגמור אתך בכל זאת לתמוך בהצעה הנוכחית, שאני חולק עליה, כי היא מעוותת לחלוטין, כפי שאתה בעצמך אמרת – –

שר האוצר מ' שטרית:

שאלה מה האלטרנטיבה.

אופיר פינס-פז (העבודה):

– – לפחות תעשה צדק. יש לנו רשימה של יישובים, שעל-פי כל קנה מידה אובייקטיבי, גם על-פי המלצות ועדת-טל – – –

שר האוצר מ' שטרית:

לכל אחד יש רשימה שלו.

שלום שמחון (העבודה):

לא נכון.

אופיר פינס-פז (העבודה):

אדוני, אי-אפשר. אתה מביא את הרשימה שלך, בכל הכבוד הראוי.

שר האוצר מ' שטרית:

נרחיב את ערי הפיתוח לכל הארץ.

אופיר פינס-פז (העבודה):

לא. על-פי המלצות ועדת-טל, רק על-פי המלצות ועדת-טל תרחיב.

שר האוצר מ' שטרית:

לכן אמרתי.

אופיר פינס-פז (העבודה):

אל תוציא. תרחיב.

שר האוצר מ' שטרית:

זו הדרך הקלה ללכת בה.

אופיר פינס-פז (העבודה):

ודאי, אבל זו לפחות דרך יותר צודקת.

שר האוצר מ' שטרית:

אופיר, אם היה מדובר בשניים-שלושה יישובים – – –

שלום שמחון (העבודה):

מדובר על המספר הזה.

קריאות:

– – –

אופיר פינס-פז (העבודה):

אני אתן לך את שמות היישובים שעניינם פשוט זועק לשמים: פקיעין החדשה, שדה-אליעזר, עין-יעקב, געתון, נאות-הכיכר, עין-תמר – על-פי ועדת-טל הם כלולים. מדוע שלא תצרף אותם? למה הם צריכים לסבול כל כך הרבה שנים?

שר האוצר מ' שטרית:

– – – יש בעיות מצד שני – – – ארוכות – – –

אופיר פינס-פז (העבודה):

הבנתי שיש בעיות להוציא מהרשימה. הבנתי שיש בעיות להוציא.

שר האוצר מ' שטרית:

– – – גם להכניס.

אופיר פינס-פז (העבודה):

לפחות תוסיף. אם אתה לא יכול להוציא, לפחות תוסיף.

שר האוצר מ' שטרית:

גם להכניס.

אופיר פינס-פז (העבודה):

לא, על זה אין ויכוח. יש דבר אחד שנתון בוויכוח, ובזה אני מסיים, וזו העיר עכו. על עכו יש ויכוח, ובעניין הזה, אני אומר לכם: אני הולך עם חברי מש"ס. אני חושב, שבעכו – כתוצאה מכך שנתנו לנהרייה, לקריית-שמונה וכן הלאה עכו מתרוקנת מאנשיה.

שר האוצר מ' שטרית:

על-פי ועדת-טל, היא בחוץ.

אופיר פינס-פז (העבודה):

נכון. אני אומר: יש עיר שהיא באמת שנויה במחלוקת, זו העיר עכו.

שר האוצר מ' שטרית:

אני אומר לך: על-פי ועדת-טל, היא בחוץ.

אופיר פינס-פז (העבודה):

אני יודע, אני יודע שעכו בחוץ.

שר האוצר מ' שטרית:

מאחר שאני חושב שעכו כן זקוקה לטיפול – –

אופיר פינס-פז (העבודה):

נו, ומה תעשה בזה?

שר האוצר מ' שטרית:

– – צריך לראות מה לעשות. כשנגיש את המסקנות לכנסת, יש זמן לטפל בבעיה של עכו, ואולי להכניס גם אותה פנימה בצורה זו או אחרת.

לכן, אני אומר לך – – – עם ועדת-טל היום – – – יפילו אותי בבית-משפט. אני לא יכול להגן על זה. לכן, אני אומר: בוא נמתין בסבלנות כמה חודשים, יכולה להיות ממשלה אחרת, אני לא יודע. אם אני אהיה, אני מבטיח לך בשנה זו להביא את מסקנות ועדת-טל, לטפל בבעיית עכו באותה הזדמנות ולמצוא דרכים איך לטפל בסוגיות – היום אני לא יכול לתת תשובה.

רענן כהן (העבודה):

– – – ייתכן מאוד שתהיה ממשלה חדשה.

אופיר פינס-פז (העבודה):

א. ודאי תהיה ממשלה חדשה, רק שכנראה בראשותנו – – –

מיכאל קליינר (הליכוד-גשר-צומת):

– – –

קריאות:

– – –

אופיר פינס-פז (העבודה):

אני אומר לך – – –

היו"ר י' לנקרי:

חבר הכנסת פינס, צריך לסיים.

אופיר פינס-פז (העבודה):

אני מסיים. אני רוצה להזכיר לבית הזה, שהתחייבנו בחוק ההסדרים שאת בעיית עכו אנחנו פותרים. עכשיו הגענו להזדמנות לפתור אותה, ואנחנו שוב אומרים שאנחנו לא יכולים לפתור אותה ואולי נפתור אותה פעם אחרת.

תדעו לכם שמה שקורה בעכו זה שהעיר הולכת לאיבוד. עשיתי שם ביקור, זה פשוט מצב נורא, נורא, נורא.

היו"ר י' לנקרי:

אני יכול להסכים אתך, חבר הכנסת פינס.

אופיר פינס-פז (העבודה):

אזרחיה החזקים עוזבים, נוטשים בהמוניהם, אני רוצה שתדעו את זה.

אם לא אכפת לכנסת הזאת מה קורה בעיר כמו עכו, שיבושם לנו, נחיה אנחנו בבניין שלנו, נשים פס על כולם ונתעלם מכל מצוקה אמיתית, שאין לי ספק שצריך לפתור אותה.

בעניין הזה אני אומר: אנחנו נבוא לוועדת הכספים, אני אומר את עמדתנו. אם השר שטרית יהיה נחוש בדעתו לשמור על הרשימה, אנחנו נבקש לפחות אם לא לגרוע יישובים, להוסיף כמה יישובים שעל-פי כל רמה אלמנטרית של סבירות, גם על-פי מסקנות ועדת-טל וגם על-פי השכל הישר, צריכים להיות בפנים ונצרף אותם לרשימה. אין שום מניעה לצרף יישובים חדשים נוספים, כמה יישובים נוספים, לרשימה הארוכה כאורך הגלות שקיימת היום. תודה.

היו"ר י' לנקרי:

תודה, חבר כנסת אופיר פינס-פז. אני אבקש מחבר כנסת שמחון להישאר באמת אחרון הדוברים. נשמטו מתשומת לבי הרשמתו ואישורה של חבר הכנסת רחבעם זאבי, ועל כן אבקש ממנו לדבר ואחר כך אתן לך את זכות הדיבור.

חבר הכנסת זאבי, mon General, vous êtes invité à prendre la parole. 

רחבעם זאבי (מולדת):

mon Ambassadeur, אני מודה לך.

אדוני היושב בראש, חברי הכנסת הנוכחים, אני מבקש מהשר – – –

היו"ר י' לנקרי:

אני מבקש משר האוצר ומחבר הכנסת רענן כהן – –

רענן כהן (העבודה):

– – – דברים הכי חשובים.

היו"ר י' לנקרי:

– – וכן מיושב-ראש ועדת החינוך, להאזין בהאזנה דרוכה לאלוף זאבי.

עמנואל זיסמן (הדרך השלישית):

– – –

רחבעם זאבי (מולדת):

אדוני היושב בראש, חברי הכנסת הנוכחים, הנושא הנדון – הצעת החוק הזאת הובאה לוועדת הכנסת בשבוע שעבר, עם בקשה של הממשלה לפטור מחובת הנחה. ואני, כדרכי בוועדה זה 12 שנה, מתנגד לפטור מחובת הנחה, אלא אם יש סיבה שהצדיקה זאת, סיבה של דחיפות או של גורם חיצון, כוח עליון שחייב את הממשלה לעשות את זה, ומוכרחים להזדרז.

התנגדתי לפטור מחובת הנחה, לא התנגדתי לחוק. אני תומך בחוק, וגם אם היה מתקבל הפטור ביום רביעי שעבר, זה לא היה נדון לפני היום. כלומר, גם במסלול הטיפול שזה נעשה, שההצעה הובאה רק היום למליאה – היום יצא החוק הזה עם חותמת של הכנסת.

כלומר, לא מנעתי או חיבלתי או השהיתי או עיכבתי את החוק, אבל זה לא הפריע לחבר הכנסת סלומינסקי לצאת בתרועה רבה בתקשורת, של מפלגתו – –

ניסן סלומינסקי (מפד"ל):

אתה אישרת כמה הצעות חוק – – –

רחבעם זאבי (מולדת):

– – והוא ניסה גם בעיתונים אחרים לספר, שרחבעם זאבי – –

היו"ר י' לנקרי:

חבר הכנסת סלומינסקי.

רחבעם זאבי (מולדת):

– – מתנגד לחוק הזה, והוא פועל נגד האינטרס של המתנחלים. להגיד את זה עלי זה לא יותר מאשר שקר, עוול, הזניה של המלים שאתה משתמש בהן.

אופיר פינס-פז (העבודה):

מי זה?

רחבעם זאבי (מולדת):

מי זה? חבר הכנסת סלומינסקי, שנמצא במצב של מבוכה, כי מפלגתו מקבלת – –

ראובן ריבלין (הליכוד-גשר-צומת):

לא יעלה על הדעת.

רחבעם זאבי (מולדת):

– – סקרים עלובים מאוד ועצובים מאוד – לא לשמחתי, בפירוש לא לשמחתי – –

ראובן ריבלין (הליכוד-גשר-צומת):

לא יעלה על הדעת.

רחבעם זאבי (מולדת):

– – אבל להשיג אהדה או כותרות או תמיכה או מצביעים על-ידי זה שהוא יצביע על מפלגה אחות, שעמדת יחד אתה בצמתים ובכיכרות; רצנו יחד על הגבעות כדי להילחם בממשלת אוסלו – להשתמש בדרך הנלוזה הזאת, זה לא יותר מאשר דבר בזוי שמצאתי לנכון להגיב עליו כאן מעל במת הכנסת כדי שייכנס ל"דברי הכנסת", כדי שהעם בישראל ידע, שהכותרת המפוצצת הזאת ב"הצופה", שיצאה מתחת ידך, איננה אלא שקר מתועב.

אין בבית הזה איש שתמך ותומך יותר במתנחלים מאשר עבדך; אין. אני הקימותי יישובים בכל התפקידים שלי: בצבא, בפיקוד המרכז, רק בבקעת-הירדן הקימותי 12 יישובים, בבקעה – –

ניסן סלומינסקי (מפד"ל):

– – – אף אחד לא אמר את הדבר הזה.

רחבעם זאבי (מולדת):

– – אני לא יודע כמה יישובים אתה הקמת. אני ומפלגתי כל הזמן תומכים ביישובים. כל התקציבים שאנחנו קיבלנו בכל ההסדרים עם הממשלה הלכו רק ליישובים. לנו אין קרנות, לנו אין עמותות, לנו אין – –

ניסן סלומינסקי (מפד"ל):

אבל אף אחד לא אומר שאתה לא תומך במתנחלים. מה אתה מספר?

רחבעם זאבי (מולדת):

– – פטנטים כמו שיש לכם, לנו אין פטנטים כמו של המפד"ל. הכול הלך ליישובים, ולא התנינו שום דבר בכך שהם יצביעו א', ב' או ג'. אנחנו לא הולכים בדרך הנלוזה שלכם.

אבל כשאני מתנגד עקרונית, ויעידו על זה חברי בוועדת הכנסת – –

ניסן סלומינסקי (מפד"ל):

– – – היום אישרת כמה חוקים.

רחבעם זאבי (מולדת):

– – שזה 12 שנה אני מתנגד להפוך את ועדת הכנסת לחותמת גומי של הממשלה – –

היו"ר י' לנקרי:

חבר הכנסת זאבי.

ניסן סלומינסקי (מפד"ל):

– – – אבל אישרת כמה חוקים כאלה.

רחבעם זאבי (מולדת):

– – גם כשתמכתי בממשלה, גם כשהייתי באופוזיציה.

היו"ר י' לנקרי:

חבר הכנסת זאבי, תרשה לי, בבקשה. אני חושב שהמסר הובהר.

רחבעם זאבי (מולדת):

אני גומר את הנושא הזה.

היו"ר י' לנקרי:

אם יש לך משפטים לסיים בעניין הצעת החוק, אודה לך, כי זמנך עבר.

רחבעם זאבי (מולדת):

בכל שנות חברותי בוועדת הכנסת, שלוש כנסות: השתים-עשרה, השלוש-עשרה והארבע-עשרה, באופן עיקש, באופן עקבי, התנגדתי לפטור מחובת הנחה – –

ניסן סלומינסקי (מפד"ל):

באותה ישיבה אישרת כמה חוקים. על מה אתה מדבר?

רחבעם זאבי (מולדת):

– – כדי לא להפוך את הכנסת לחותמת גומי, ואתה, אתה יודע שככה אני נהגתי, וכל חברי ועדת הכנסת יעידו שכך נהגתי.

ניסן סלומינסקי (מפד"ל):

– – – מה אתה מספר סיפורים?

רחבעם זאבי (מולדת):

למה אתה צועק, הרי יש לך עיתון "הצופה", תכתוב את השקרים שלך בעיתון "הצופה".

ניסן סלומינסקי (מפד"ל):

– – –

היו"ר י' לנקרי:

חבר הכנסת זאבי.

רחבעם זאבי (מולדת):

למה אתה צועק כמו כרוכיה? לך לכתב שלך ששמו זיפט או זפט, או משהו דומה, ותיתן לו לכתוב את זה.

היו"ר י' לנקרי:

חבר הכנסת זאבי, אני מבקש ממך. חרגת מהזמן.

רחבעם זאבי (מולדת):

מלה אחת תרשה לי על החוק עצמו.

היו"ר י' לנקרי:

אז על החוק עצמו, וסיים.

רחבעם זאבי (מולדת):

התיקון של החוק שמוצע פה על-ידי האוצר הוא צודק שבצודקים. נהגו כך כל הממשלות, אלא שהממשלות הקודמות נתנו רשימה שמית. רשימה שמית עשתה עוולות, היתה ביקורת ציבורית, בתוכה גם ביקורת צודקת, ולכן הממשלה התפנתה ועסקה והכינה רשימה חדשה, ואני תומך בתיקון הזה בכל מאודי.

היו"ר י' לנקרי:

אני מודה לך, חבר הכנסת זאבי. אחרון הדוברים הוא חבר הכנסת שלום שמחון.

שלום שמחון (העבודה):

אדוני היושב-ראש, חברי חברי הכנסת, אדוני שר האוצר, הבטחת שאתה מקשיב לי.

ראובן ריבלין (הליכוד-גשר-צומת):

אנחנו מצביעים בעד – – –

שלום שמחון (העבודה):

אנחנו מצביעים בעד, אבל הוא הבטיח שהוא יקשיב לי ואני רוצה להגיד לו בדיוק, כדי שפעם אחת "נערי האוצר" לא יספרו לו סיפורים; ואני אגיד לו את כל האמת.

ראובן ריבלין (הליכוד-גשר-צומת):

שר האוצר – – –

שלום שמחון (העבודה):

אדוני שר האוצר, מאחר שאין לך "שעות נערי האוצר" אתך, אני רוצה לנצל את ההזדמנות הזאת כדי להסביר לך את השתלשלות העניינים, כדי שתבין שיש ארבעה-חמישה יישובים, לא יותר מזה, שהאמת היא שכבר שמונה שנים מחכים להטבה הזאת, ואני אמנה אותם: מושב פקיעין, פקיעין החדשה – יאשר את זה חבר הכנסת דהן; מושב עין-יעקב, קיבוץ געתון, מושב שדה-אליעזר. אלה הם היישובים, אולי שכחתי עוד אחד; ושני יישובים נוספים: נאות-הכיכר ועין-תמר.

אני רוצה להסביר לך את השתלשלות העניינים. מאחר שהיה בג"ץ בשנת 1991, הבג"ץ הזה תקע את היכולת של שר האוצר לצרף לרשימה יישובים חדשים. עם כינונה של הכנסת הנוכחית, שימיה מסתיימים עוד מעט – העניין הזה השתחרר במרס 1997 בוועדת הכספים; מאותה עת שר האוצר מוסמך להכניס יישובים חדשים. היה סיכום של יושב-ראש הוועדה עם השר הקודם, יעקב נאמן, שאת חמשת היישובים שמניתי עכשיו הוא יוכל להכניס. בינתיים הוא התפטר; לקח קצת זמן ואתה הגעת. ואני חושב שאת העוול הזה שנעשה לחמשת היישובים שנמצאים בקו העימות אפשר לתקן ולצרף אותם גם עכשיו. אין סיבה, כולם נמצאים פחות מ-9 קילומטרים מהגבול; אין ויכוח על העניין של 9 קילומטרים.

אגב, אני רוצה לומר לך מלה לגבי 9 הקילומטרים. גם כאן יש החלטה פוליטית, בוא נגיד את האמת. הכוונה היתה להוציא את שבי-ציון ואת כפר-הוורדים, יעני – העשירים; היתה כוונה להוציא אותם מהרשימה. אתן לך דוגמה. מושב בן-עמי צפוני יותר מנהרייה. לפי ועדת-טל הוא בחוץ. למה? כי כל נהרייה צריכה להיות בפנים. אבל אני לא מתייחס כרגע למה שהיה. אני מתייחס לכאלו שבכל רשימה שלא תהיה הם יהיו בפנים. הם מחזיקים ניירות של לשכת ראש הממשלה, הם מחזיקים ניירות של משרד הביטחון, הם מחזיקים את כל הניירות הדרושים על כך שמגיע להם. להיפך, היית צריך לבוא ולומר להם: מגיע לכם רטרואקטיבית. אני לא מבקש את זה. אני מבקש שבהזדמנות של היום, שכבר לא תהיה – אני מבטיח לך שגם בממשלה הבאה, גם אם אתה תהיה שר האוצר, אתה תעמוד פה בדצמבר ותגיד: עוד כמה ימים אנחנו מגישים את הרשימה.

שר האוצר מ' שטרית:

לא אני.

שלום שמחון (העבודה):

תאמין לי, תקשיב לי. לכן אני חושב, שעל חמשת היישובים האלה תהיה הסכמה בוועדת הכספים. אני מדבר על היישובים שמניתי. תאמין לי, החתמתי את כל חברי ועדת הכספים בזמנם, והגשתי את הנייר הזה לשר האוצר יעקב נאמן. יושב-ראש ועדת הכספים רביץ הגיע לסיכום עם השר יעקב נאמן, הגיש לו מכתב בשמו ובשם הוועדה, ששר האוצר יגיש את היישובים האלה. הוא הגיש את כל היישובים.

אופיר פינס-פז (העבודה):

אלה יישובים שלנו. הוא ישאיר אותם בחוץ.

שלום שמחון (העבודה):

מה העניין? בעין-יעקב יש רק מצביעי עבודה. במושב פקיעין מצביעים 70% לש"ס ולליכוד, אז מה? אז אני אומר לא לצרף אותם? מגיע להם בצדק. ה"קטיושות" נופלות גם עליהם. אין שום סיבה שאני, כתושב במושב אבן-מנחם, אקבל את ההטבה הזאת ופקיעין ועין-יעקב לא יקבלו אותה. מגיע להם. משום שלא היה להם כסף להגיש בג"ץ כמו כפר-הוורדים הם צריכים להיות בחוץ שמונה שנים? זאת האמת. תשחרר לנו את האפשרות הזאת, נגיש אותם לקראת הקריאה השנייה והקריאה השלישית. זה לא פוגע בשום דבר, הם יהיו בפנים בכל תנאי, אין מה לערער עליהם והכול בסדר. האמן לי, שר האוצר, תעשה משהו לכבוד יום העצמאות לחמשת היישובים האלה, שכבר שמונה שנים סובלים, מאחר שלא היה להם כסף לבג"צים. הם יישובים חלשים, מה לעשות?

היו"ר י' לנקרי:

אני מודה לך, חבר הכנסת שמחון. שר האוצר מבקש להשיב.

שר האוצר מ' שטרית:

חברי חבר הכנסת שמחון, אני רוצה לומר שאני מודע לכל מה שאמרת. קראתי את החומר ואת הניירות בעניין. אני רוצה להגיד לך, חבר הכנסת פינס, אין פה שום עניין פוליטי. אני לא יודע מי היישובים – – –

אופיר פינס-פז (העבודה):

יש. הרשימות של היישובים – – –

שר האוצר מ' שטרית:

לא לי, לא אצלי. אני לא יודע מי היישובים. אני אומר לך עוד פעם, אני לא יודע מי היישובים הללו, מי גר שם. לדעתי, זה גם לא צריך לעניין אותי, כשר האוצר; הם אזרחי ישראל, ואם הם נופלים בקריטריונים שווים הם צריכים להיות ברשימה. אבל אני רוצה לומר לך, אין פה שום עניין פוליטי. היה עניין פוליטי כשהוציאו את כל יישובי יהודה ושומרון ממפת ערי הפיתוח בממשלה הקודמת. זה עניין פוליטי.

סופה לנדבר (העבודה):

– – –

אופיר פינס-פז (העבודה):

לא היה ויכוח. אתה שומע את רשימות כל היישובים.

שר האוצר מ' שטרית:

זה היה פוליטי, אשכרה. אף-על-פי שהמרחק שלהם מהגבול יותר קצר מזה של יישובים אחרים – אותם הוציאו. אנחנו אז הצענו את ההצעה ללכת על מרחק מסוים מהגבול EN BLOC מסביב. לצערי, ההצעה לא התקבלה. אני בכלל לא בדקתי את זה פוליטית. אין לי מושג מי האנשים שיושבים שם, ואני ער לכל מה שחבר הכנסת שמחון אמר, והוא צודק. מה יותר מזה?

אבל, ברגע שאני פורץ מקום אחד בניגוד להסדר הקיים, אני לא אוכל כאוצר לעמוד מול שום תביעה של שום יישוב אחר שיבוא ויגיד: למה הוא כן ואני לא, גם לי יש נימוקים. חבר הכנסת שלום שמחון, אני רוצה לומר לך, פרט ליישובים שמנית, יש לי עוד רשימה של יישובים שמבקשים להיכנס לרשימה. הזכרת את עכו, היא דוגמה טובה. עכו היא דוגמה שלא נמצאת בתוך הקריטריונים של טל. עכו היא דוגמה שצודק לתת לה הטבה של ערי פיתוח בגלל המצב המיוחד בה.

עבד-אלוהב דראושה (מד"ע-רע"ם):

הרוב המסיבי, כמעט כל היישובים הערביים.

שר האוצר מ' שטרית:

לכן אני אומר, כן, יש המון בעיות ואי-אפשר לתת להם תשובה היום. תאמינו לי, אם היה – אתם יודעים אני לא מעכב דברים, והכרת אותי מספיק זמן, חבר הכנסת שלום שמחון, כדי לדעת שאם אני אומר לך משהו אני עומד בו. אני לא אעמוד פה, תרשום – אם אהיה שר האוצר אני לא אעז לעמוד על הבמה לקראת דצמבר ולהגיד לך: רבותי, אני רוצה עוד דחייה. לא יקום ולא יהיה, ככל שאני אחראי לעניין. הבטחתי לכנסת, ואני עומד בהבטחותי בדרך כלל, שאני מתחייב לפני סוף דצמבר, הרבה לפני סוף דצמבר – אם ירצה השם, אני אמשיך בתפקידי – להביא לכנסת את ההחלטות של ועדת-טל עם התיקונים המתחייבים בעניין. ואני לא רוצה לפגוע בכל היישובים שכבר פקעה הזכות שלהם להנחות מינואר. אם לא נחליט בכנסת עכשיו, נצטרך להפסיק את ההטבות האלה לכל ערי הפיתוח. וכולם מודאגים מול הטיעון הזה של שמונת היישובים, כל יום מצלצלים כל יישובי הפיתוח: מה עם ההטבות.

חבר הכנסת אופיר פינס, אני אומר לך, אין לי שום כוונה רעה, אתה יודע את זה; באמת בלב נקי – שום כוונה רעה.

ראובן ריבלין (הליכוד-גשר-צומת):

תשאיר את זה – – –

שר האוצר מ' שטרית:

הרי כל ההבדל בינינו אולי שלושה או שישה חודשים, זה הכול. היישובים הללו סבלו כבר שמונה שנים. אני מתנצל בפניהם. לצערי, לא הייתי אחראי לזה. אני רק חודשיים אחראי לעניין. ואני אומר לך, הם סבלו, הם צודקים, הם ייכללו בהטבות ערי הפיתוח, אין ספק בכך; החל מינואר שנה הבאה, 2000, היישובים שמנית יהיו שם. יש תיקונים נוספים שצריך לעשות. אני מבקש מכם את הבנתכם וסבלנותכם.

לצערי, אני אומר לך, חבר הכנסת אופיר פינס, הלוואי, אבל לצערי לא הייתי אחראי לזה, אחרת זה לא היה נסחב עד היום. הייתי גומר את זה מזמן. ברגע שהגיע אלי העניין הזה, אני על המקום כינסתי ישיבה, חתכתי את העניין, ראיתי שאין מוצא אחר, רק להביא את המצב הקיים, וגם זה צריך את ההחלטה שלי. החלטתי כי אין ברירה, אי-אפשר להשאיר דברים באוויר.

ואני מתחייב בפניך, חבר הכנסת שלום שמחון, שאם אני אהיה שר, הרבה לפני סוף דצמבר הנושא יבוא לכנסת, כדי לתת זמן מספיק לכנסת לדון ולהחליט.

לכן אני מבקש מכם לתמוך בהצעת החוק בקריאה ראשונה.

שלום שמחון (העבודה):

אם תהיה באופוזיציה תצביע נגד הממשלה.

שר האוצר מ' שטרית:

גם על זה אני מתחייב. כאופוזיציה אני לא צריך להגיד שאני אתך.

היו"ר י' לנקרי:

תודה לשר האוצר.

חברים, אנחנו ניגשים להצבעה, ואני מבקש שחברי הכנסת יתכוננו להצביע בקריאה ראשונה על הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999. אנחנו יכולים להצביע.


הצבעה מס' 51


בעד ההצעה להעביר את הצעת החוק לוועדה – 16
נגד – 2
נמנעים – אין 
ההצעה להעביר את הצעת חוק הסדרים במשק המדינה (היטלים וארנונה) (תיקון מס' 15),
התשנ"ט–1999, לוועדת הכספים נתקבלה.

היו"ר י' לנקרי:

ברוב של 16 – – –

רחבעם זאבי (מולדת):

למה זכות המפד"ל לתמוך בחוק הזה?

ניסן סלומינסקי (מפד"ל):

תשאל איפה אתם.

יגאל ביבי (מפד"ל):

– – –

היו"ר י' לנקרי:

חבר הכנסת זאבי. חבר הכנסת סלומינסקי, חבר הכנסת זאבי, אל תפריעו לי לקרוא את התוצאה. חבר הכנסת זאבי, אנא ממך, תן לי לקרוא את התוצאה.

בעד – 16; בעד – 17, עם צירוף קולו של חבר הכנסת בני אלון; נגד – 2, נמנעים – אין. מתקבלת הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999, בקריאה ראשונה. אני מודיע שהחוק עובר מיידית להכנה לקריאה שנייה ולקריאה שלישית בוועדת הכספים. הוועדה מתכנסת מיידית.


מסמכים שהונחו על שולחן הכנסת

היו"ר י' לנקרי:

הודעה לסגן מזכיר הכנסת.

סגן מזכיר הכנסת ד' לב:

ברשות היושב-ראש, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית: הצעת חוק חינוך חינם לילדים המאושפזים בבתי-החולים, התשנ"ט–1999, שהחזירה ועדת החינוך והתרבות. תודה.

היו"ר י' לנקרי:

ובכן, חבר הכנסת דוד טל היה כאן ואמור היה להחליף אותי. האם הוא במשכן? הוא יגיע.

הצעת חוק המסייעים לנטרול תוצאות אסון צ'רנוביל, התשנ"ט–1999
(קריאה ראשונה)

היו"ר י' לנקרי:

אנחנו עוברים לסעיף הבא בסדר-היום: הצעת חוק המסייעים לנטרול תוצאות אסון צ'רנוביל, התשנ"ט–1999, של חברי הכנסת סופה לנדבר, יוסי כץ, יורי שטרן ומיכאל נודלמן, בקריאה ראשונה. תציג את הצעת החוק חברת הכנסת נעמי בלומנטל, יושבת-ראש ועדת העלייה, הקליטה והתפוצות. בבקשה.

נעמי בלומנטל (יו"ר ועדת העלייה, הקליטה והתפוצות):

אדוני היושב-ראש, כנסת נכבדה, חברי הליקווידטורים, המנטרלים, אני שמחה לבשר מעל במה נכבדה זו, כי חוק הליקווידטורים מאסון צ'רנוביל, שנדון ארוכות בוועדת העלייה, הקליטה והתפוצות, גבר על כל המכשולים והמהמורות שעמדו בדרכו ועולה סוף סוף להצבעה בקריאה ראשונה. המטרה היא שניתן יהיה להחיל עליו את דין הרציפות בכנסת החמש-עשרה.

פעלנו רבות בוועדה על מנת לשכנע את הגורמים הרלוונטיים כי קבוצת הליקווידטורים שנשלחה על-ידי שלטונות ברית-המועצות לשעבר לבלום את תוצאות האסון בצ'רנוביל הינה קבוצה ייחודית, שמילאה שליחות חיונית וחשובה, שהשלכותיה חרגו מעבר לגבולות רוסיה ואוקראינה. אני מאמינה שרוב תושבי מדינת ישראל יודעים במה מדובר באסון צ'רנוביל. אולי לא כולנו יודעים שיש בארץ קבוצה נכבדה של מדענים, אנשים שעסקו בפועל תוך סיכון חייהם בנטרול של החומרים האקטיביים שפעלו שם. היה חשוב לחוקק בדחיפות את החוק, כיוון שקבוצה חריגה זו, הקבוצה המיוחדת הזאת, הלכה והתמעטה בשל מחלתם של חלק מהאנשים וגילם.

על-פי הצעת החוק, אחד מבתי-החולים ישמש כמרכז רפואי למעקב אחר הליקווידטורים וילדיהם. הליקווידטורים יהיו זכאים לקבל טיפולים רפואיים. התרופות אשר יומלצו על-ידי הרופאים המטפלים במרכז הרפואי יינתנו ללא תשלום. עוד קובעת ההצעה, כי הליקווידטורים יהיו זכאים לעדיפות בהלוואות לדיור וייכללו ברשימת זכאי הדיור הציבורי. הליקווידטורים יזכו בכל שנה גם לקצובת הבראה ונופש למשך שמונה ימים. אנחנו ניסינו להביא לכך שההטבות תהיינה מעבר לכך; נראה, אולי בקריאה השנייה והשלישית נצליח להשיג עבורם יותר.

הייתי רוצה להודות בראש ובראשונה לכם, לליקווידטורים, על הפעילות הנמרצת שלכם בוועדת העלייה והקליטה, על כך שסיברתם את אוזנינו על כל התלאות שעברו עליכם. אני רוצה להודות לכם לא רק בשמי ובשם הכנסת – ויעלו להודות לכם גם חברי כנסת אחרים – אלא גם בשם אוכלוסיית העולם. ושלא נדע עוד אסונות מסוג זה. אני רוצה להודות למר קלנטירסקי, ראש הקבוצה, זו עבודה באמת טובה – והרבה תודה.

אני רוצה להודות לשר הקליטה על כך שהממשלה, בעזרת ראש הממשלה והשרים לענייני חקיקה, נענו. וכמובן לחברי הכנסת לנדבר, שטרן, נודלמן וכץ על כך שהעליתם את הצעת החוק הזאת. אני מקווה שבכנסת הבאה החוק יעבור, מי ייתן עם עוד ועוד הטבות. אני מודה לחברי חברי הכנסת שהיו שותפים לחקיקת החוק הזה.

אני מקווה שהצעת החוק הזאת תזכה לאמונם של כל חברי הכנסת, כיוון שהיא עושה צדק עם קבוצה של אנשים שסיכנו את עצמם למען אחרים. אני מאחלת לכם, הליקווידטורים, בריאות טובה מאוד ואריכות ימים. תודה רבה.

היו"ר ד' טל:

תודה רבה, גברתי, חברת הכנסת בלומנטל. חבר הכנסת בני אלון, בבקשה.

נעמי בלומנטל (יו"ר ועדת העלייה, הקליטה והתפוצות):

יש זכות למציעים.

היו"ר ד' טל:

אף לא אחד מהם ביקש. מי שיבקש איעתר לו ברצון רב.

בנימין אלון (מולדת):

יש לפני, לא אשררו את זה.

היו"ר ד' טל:

קיבלתי רשימה מהמזכיר וביררתי.

קריאה:

– – –

היו"ר ד' טל:

רבותי חברי הכנסת, אין לי שום בעיה בנושא הזה. חברת הכנסת סופה לנדבר, ראשונת הדוברים, אחריה – חבר הכנסת יוסי כץ, אחריו – חבר הכנסת יורי שטרן, אחריו – חבר הכנסת נודלמן. אחריהם כל מי שיאשרר בחמש הדקות הקרובות את השתתפותו בדיון. אני מתכוון לסגור את הרשימה בעוד חמש דקות.

השר לקליטת העלייה י"י אדלשטיין:

בשם הממשלה.

היו"ר ד' טל:

בשם הממשלה – מתי שאדוני ירצה. רק תאמר לי קצת לפני כן. גברתי, בבקשה.

סופה לנדבר (העבודה):

אדוני היושב-ראש, חברי הכנסת, ליקווידטורים נכבדים, עכשיו, בימים אלה, כאשר אנחנו רואים בטלוויזיה כמעט כל יום את המראות הקשים ביותר בקוסובו ואת העזרה ההומניטרית המבורכת של מדינת ישראל, אני נזכרת תמיד שגם במדינת ישראל יש יהודים שזקוקים לאותה עזרה הומניטרית. לפעמים כאשר אנחנו מושיטים את היד לאנשים בעולם כולו אנחנו שוכחים שאצלנו, בתוכנו, יש אנשים שזקוקים לעזרה ההומניטרית וחייבים לקבל אותה. אבל מה אפשר לעשות שהשנים מתחלפות, לעתים גם אנחנו כעם כולו, וממשלת ישראל, הממשלה של בנימין נתניהו, שוכחת שיש פה אנשים שצריך לעזור להם ולתת להם יד.

אני מאוד מברכת את הליקווידטורים ורוצה להביע צער מקרב לב על אותם ליקווידטורים שלא הגיעו לכנסת לקריאה הראשונה ולאותם ליקווידטורים שיכול להיות שלא יספיקו להגיע לקריאה השנייה והשלישית.

אני רוצה להגיד, שלפעמים קורה גם במדינת ישראל, וקרה במדינה הזאת בשנים האלה, שראש הממשלה שכח אותם אנשים שהוא היה חייב לנשק להם לא יד אחת, אלא את שתי הידיים. אבל מה אפשר לעשות שהוא מספיק לנשק את היד של הרב עובדיה ולא מספיק בבת אחת לנשק את שתי הידיים גם אצל הרב וגם אצל הליקווידטורים.

נעמי בלומנטל (יו"ר ועדת העלייה, הקליטה והתפוצות):

די, מספיק. ראש הממשלה אישר את החוק הזה. למה לדבר כך? מלה אחת טובה.

סופה לנדבר (העבודה):

יושבת-ראש ועדת העלייה והקליטה, אני רוצה להגיד שלא מספיק לנסוע לרוסיה, לא מספיק לגרד שם את הקולות. אני פה בדעה אחת עם שר הקליטה יולי אדלשטיין, שלא עושים שם תעמולת בחירות.

נעמי בלומנטל (יו"ר ועדת העלייה, הקליטה והתפוצות):

– – –

היו"ר ד' טל:

חברת הכנסת סופה לנדבר, אנחנו לא עושים מסע בחירות כרגע.

סופה לנדבר (העבודה):

צריך לעזור לאנשים שחייבים לעזור להם.

נעמי בלומנטל (יו"ר ועדת העלייה, הקליטה והתפוצות):

– – – גועל נפש, במקום לברך את החוק. תתביישי לך.

סופה לנדבר (העבודה):

בחוק הזה חסר לי – זו לפחות ההרגשה שלי, שעקרו מהחוק הזה את כל ההטבות שאנחנו דרשנו מחברת הכנסת נעמי בלומנטל להביא בקריאה הראשונה, השנייה והשלישית. החוק הזה היה חייב לעבור הרבה יותר מוקדם מאשר עכשיו, בסיום הקדנציה.

נעמי בלומנטל (יו"ר ועדת העלייה, הקליטה והתפוצות):

למה את מדברת דברים שהם לא אמת?

סופה לנדבר (העבודה):

אני מאחלת לליקווידטורים, שבקדנציה הבאה ראש הממשלה, שמקרב לב אני מאמינה שזה לא יהיה ביבי נתניהו, יעביר את הצעת החוק מייד, כי הממשלה צריכה להעביר חוק כזה כסיוע הומניטרי – עזרה לליקווידטורים שאנחנו, חלק מאתנו, חייבים להם את החיים. אני חושבת שמדינות שהיו בגבול, קרוב למקום שבו היה הכור הגרעיני ובמקום שבו פעלתם, צריכות להושיט לכם יד. אני מאמינה שממשלת ישראל הבאה תעשה הכול כדי להעביר את החוק הזה מייד אחרי שהוא יעלה.

תודה רבה. אני מאחלת הצלחה והמון המון בריאות לליקווידטורים שאיבדו את הבריאות. אני מאחלת לכם מקרב לב שתזכו לכך שהחוק הזה יעבור מייד.

היו"ר ד' טל:

תודה רבה לחברת הכנסת לנדבר. גברתי, היה טוב יותר אם גברתי היתה מברכת על החוק, זה ציון דרך בנושא הזה. לא כדאי היה להכניס כרגע עניינים אחרים.

חבר הכנסת יוסי כץ – לא נמצא. חבר הכנסת יורי שטרן, בבקשה, בוא אמור את דברך מעל דוכן הכנסת. אחריו – חבר הכנסת מיכאל נודלמן, אחריו – חבר הכנסת בני אלון.

יורי שטרן (ישראל בעלייה):

כבוד היושב-ראש, חברי חברי הכנסת, אני מצטרף לדבריך, כבוד היושב-ראש, שהחוק הזה הוא בבחינת ציון דרך. הוא ציון דרך לפחות בשלושה תחומים. האחד – בכך שמדינת ישראל תכיר בו במעשי גבורה שנעשו על-ידי יהודים שעלו ארצה, או בטרם עלו ארצה, בחוץ-לארץ. אנחנו עשינו את זה פעם בנוגע למעשי גבורה שנעשו במלחמת העולם השנייה, בגטאות. אנחנו מכירים באנשים שנלחמו אז. אני חושב שמאז לא היו מעשי גבורה אחרים, חוץ מפעילות ציונית של אסירי ציון, שקיבלו הכרה רשמית בחקיקה במדינת ישראל, ולכן החוק הזה מהווה תקדים חשוב מאוד, כי האנשים האלה באופן משמעותי וישר ביותר, הצילו את העולם והצילו את מדינת ישראל, בין היתר מהסכנה הרדיואקטיבית הנוראית.

התקדים השני הוא בכך שבחקיקה הזאת מדינת ישראל מקבלת על עצמה את טיוטת החוק שאנחנו מאשרים היום. זה עוד לא מספיק. אנחנו חייבים לתקן את זה. מדינת ישראל מקבלת על עצמה אחריות להבטחת הזכויות הסוציאליות של העולים, שנפגעו בעקבות עלייתם ארצה. מדובר במדינות רבות, רוסיה, אוקראינה, בלרוס קזחסטאן – מספרן גדול מאוד. הן חייבות למאות אלפי עולים את זכויות הפנסיה שלהם, את הפיצויים בתחומים השונים שבהם נפגעו, כמו תאונות עבודה או תאונות אחרות, והן לא משלמות.

במקרה של צ'רנוביל הדבר בולט במיוחד, ולכן בחקיקה הזאת אני מקווה שנבטיח את חובת מדינת ישראל להגן על הזכויות הסוציאליות של העולים, שמגיעות להם מארצות מוצאם, ובזה גם נפרוץ את הדרך.

התקדים השלישי מתייחס לאוכלוסייה הרבה יותר רחבה של נפגעי אסון צ'רנוביל. הרי האנשים שאנחנו מדברים עליהם היום הם אנשים שבגופם חילצו אותנו מהסכנה הזאת. הם באו לחסל את התוצאות של האסון בצ'רנוביל, אבל עשרות אלפי אנשים אחרים שעלו ארצה נחשפו לקרינה. יש להם בעיות רפואיות וסוציאליות מיוחדות במדינת ישראל עד כה, במשך תשע-עשר השנים מאז העלייה, ולא חשוב איזה ממשלות עברו. הלוואי שהייתי אופטימי כמו סופה לנדבר והייתי חושב שממשלה אחרת היתה מתקנת את המצב. עובדה שהיתה ממשלה אחרת והיא לא עשתה כלום. לכן – – –

סופה לנדבר (העבודה):

החוק הזה היה בממשלה הזאת.

יורי שטרן (ישראל בעלייה):

אני מבקש לקזז את זה מזמני.

בחוק הזה יש תקדים חשוב בהכרת המעמד הבריאותי והסוציאלי המיוחד.

נעמי בלומנטל (יו"ר ועדת העלייה, הקליטה והתפוצות):

מה עם הממשלה הקודמת? אל תרדי לרמה כזאת, חבל. כיוון שיש שביתה במשרד המשפטים, את מכפישה?

סופה לנדבר (העבודה):

– – –

יורי שטרן (ישראל בעלייה):

אני מבקש לקזז את זה מזמני. אני מרגיש את עצמי כמו בשוק מחנה-יהודה, סליחה.

היו"ר ד' טל:

חברות הכנסת הנכבדות, חברת הכנסת סופה לנדבר, את רוצה לאפשר לנו – חברת הכנסת סופה לנדבר, אני קורא לך, חברת הכנסת סופה לנדבר ומבקש ממך ומחברת הכנסת נעמי בלומנטל. חברת הכנסת סופה לנדבר, אני קורא אותך לסדר פעם ראשונה. קראתי אותך לסדר פעם ראשונה, גברתי.

יורי שטרן (ישראל בעלייה):

היות שדעותי הפוליטיות שונות מאלה של סופה לנדבר, אני מקווה מאוד שלא ננסה אפילו ממשלה אחרת ואת טיפולה בנושא הזה.

היו"ר ד' טל:

חברת הכנסת סופה לנדבר, אני מאוד מבקש. אני מאפשר, אבל היום צריך לזכור, ערב יום הזיכרון, ואנחנו רוצים לסיים מוקדם. בבקשה.

יורי שטרן (ישראל בעלייה):

בחוק הזה יש בפעם הראשונה הכרה במעמד רפואי וסוציאלי מיוחד של נפגעי הקרינה בצ'רנוביל. אומנם אנחנו מתייחסים כעת רק לקבוצה קטנה של אנשים שנשלחו לחיסול תוצאות האסון, אבל מובן שאם אנחנו מדברים נגיד על הקמת מרכז רפואי מיוחד, אז הבעיות הרפואיות המיוחדות הן לא רק אלה של הליקווידטורים, של המנטרלים, כפי שהציעה נוגה ענתבי את המלה היותר-עברית, אף שהיא גם לועזית, אלא של כל אלה שקיבלו מנות קרינה גדולות באסון. לכן אני חושב שהחקיקה הזאת חשובה מאוד. עבדנו עליה קשות, היו התנגדויות רבות מצד משרדי ממשלה שונים. היתה ועדה בין-משרדית שהגיעה לתוצאות לא מספקות, אבל גם בהן היתה איזו התחלה נכונה.

בעבודה על הצעת חוק זו, בין הקריאה הראשונה לקריאה השנייה והשלישית, אנחנו צריכים להרחיב, לפרט ולהוסיף כמה סעיפים שיתייחסו לזכויות הדיור של הליקווידטורים, שיתייחסו להיבט מאוד חשוב של הגנה משפטית וייצוג האינטרסים שלהם והתביעות שלהם מול ממשלות ארצות מוצאם, כי הרי אלה חייבות לשלם לאנשים האלה, ולא ממשלת ישראל. ממשלת ישראל תתנדב לעשות את העבודה. יש סעיפים שקשורים לביטוח בריאות, כי שום חברת ביטוח פרטית לא מוכנה לבטח אותם – זו עובדה שאני אישית בדקתי – וכדומה. אני מקווה שאת העבודה הרבה הזאת נעשה בתוך זמן מאוד קצר ונגיע לקראת סוף השנה לחקיקה מלאה בנושא הזה.

עוד מלות תודה – אני, אחד ממציעי החוק, רוצה להודות גם לחברי שעבדו על זה. לחברת הכנסת נעמי בלומנטל, שבתור יושבת-ראש ועדת העלייה והקליטה לא רק עזרה לקדם את החקיקה, אלא גם עבדה קשות על כך שהחוק הזה יעלה היום להצבעה בקריאה ראשונה. לדן תיכון, יושב-ראש הכנסת, שאישר את זה – – –

היו"ר ד' טל:

לכל העושים במעשה.

יורי שטרן (ישראל בעלייה):

ולראש הממשלה, שאימץ את הגישה החיובית שלנו, של כל נציגי העלייה הרוסית בכנסת, להצעת החוק.

סופה לנדבר (העבודה):

ראש הממשלה רצה שזה יהיה חוק של ממשלת ישראל.

יורי שטרן (ישראל בעלייה):

ולכן היום אנחנו מעלים את הצעת החוק בהסכמת הממשלה. תודה.

היו"ר ד' טל:

תודה. אני מודה לך, אדוני, חבר הכנסת. חבר הכנסת מיכאל נודלמן, בבקשה. רבותי חברי הכנסת, אני סוגר את הרשימה, ואשר על כן אחרי חבר הכנסת נודלמן, יעלו חבר הכנסת אלון, חבר הכנסת רחבעם זאבי וחברת הכנסת מרינה סולודקין. תסיים חברת הכנסת נעמי בלומנטל, והשר יוכל להשיב כאוות נפשו, בכל זמן שירצה נאפשר לו.

מיכאל נודלמן (ישראל בעלייה):

אדוני היושב-ראש, כנסת נכבדה, בדיוק לפני עשר שנים, באפריל 1989, כל העולם היה מזועזע ומפוחד מהאסון הנורא שקרה בצ'רנוביל.

צבא ומומחים אזרחיים נשלחו לכיבוי השרפה ולמניעת התפשטות החומרים הרדיואקטיביים אל הסביבה. לאף אחד מהאנשים האלה, שנקראים עכשיו הליקווידטורים, לא היה מושג אם הכור יתפוצץ. לאף אחד לא היה מושג אם יחזור משם הביתה חי ובריא. העולם לא ידע אסון שכזה בעבר, ולכן לא ידעו כיצד להתמודד עמו.

אנשים אלה, שיושבים פה ביציע, תמורת מחיר חייהם ובריאותם הצילו את העולם מסכנה רדיואקטיבית. כמה מאות מהם, יהודים, עלו ארצה בעלייה האחרונה. לצערנו, הביורוקרטיה הישראלית לא יכולה להבין מה עשו האנשים האלה בשביל העולם כולו. החוק שיזמנו, ארבעת חברי הכנסת, התעכב תקופה ממושכת בקריאה ראשונה, כאשר נדון בוועדת הקליטה, עקב התנגדות נציגים ממשרדי ממשלה שונים. סוף סוף התקבל ניסוח החוק בקריאה ראשונה בוועדה והומלץ לקריאה ראשונה במליאה.

כעת הממשלה תומכת בהצעת החוק הזאת, ולכן אני קורא לכל חברי הכנסת לתמוך בה. אף שלא משנה מה ניתן לאנשים האלה – זה לא מספיק לעומת מה שהם עשו.

היו"ר ד' טל:

תודה לך, חבר הכנסת נודלמן. חבר הכנסת בני אלון, בבקשה.

בנימין אלון (מולדת):

אדוני היושב-ראש, כנסת נכבדה, הצעת החוק של חברי הכנסת סופה לנדבר, יורי שטרן, מיכאל נודלמן ויוסי כץ, באמת יש לה חשיבות, הייתי אומר, מעבר להישגים פה ושם שאין הרבה בחוק הזה, הטבות בדיור ציבורי ודברים שכאלה.

סופה לנדבר (העבודה):

– – –

היו"ר ד' טל:

חברת הכנסת סופה לנדבר, נתתי לך לדבר. דיברת גם למעלה.

יורי שטרן (ישראל בעלייה):

– – –

בנימין אלון (מולדת):

חברת הכנסת סופה לנדבר, אני מאמין שגם בהמשך הטיפול בחוק אפשר יהיה לשכלל – – –

היו"ר ד' טל:

גברתי יודעת שלפעמים עדיף ציפור אחת ביד מאשר שתיים על העץ. זה צעד ראשון לקראת ההמשך, לקראת הבאות. ולקראת הבאות, בעזרת השם, נקווה שנוכל להרחיב יותר ויותר.

בנימין אלון (מולדת):

אני אתייחס, ברשותכם, לצד העקרוני שבזה. העיקרון הוא, אלו שממשלת ברית-המועצות של אז קראה להם או גייסה אותם לבוא ולעזור כדי להציל את הארצות שקשורות לאסון של הדליפה הנוראה, אלה שניזוקו ונשארו בברית-המועצות מקבלים טיפול, מקבלים מה שצריך. היהודים שעלו לארץ בגל העלייה, שכולנו מתגאים בו ורואים בו ממש נס עצום של עשר השנים האחרונות – לא יכול להיות שאלו שמגיעים לכאן, בגלל העלייה הזאת לארץ, שכל כך רצינו אותה וכל כך רצינו שהם יגיעו לכאן, יינזקו.

יתירה מזאת, יש לנו פה גם חוב מוסרי של הכרת תודה על מעשים שעשו אנשים כדי לנסות להציל. לא ניתן היה להציל הכול, ועובדה שהם עצמם ניזוקו.

שם החוק לא טוב. צריך להחליף את המלה ליקווידטורים.

יורי שטרן (ישראל בעלייה):

מנטרלים.

בנימין אלון (מולדת):

כן, מנטרלים או משהו כזה, כי זה שם שאומר שכאילו, חס ושלום, הם מחוסלים. הם לא מחוסלים. הם חיים והם אתנו. יש קשיים, אבל הם זכו להימצא כאן, וכולנו לא שוכחים את כל האירועים ההיסטוריים, שלא ייאמנו. אני כאדם מאמין מאמין שהקדוש-ברוך-הוא מסדר את כל הדברים, אף שזה נראה לא הגיוני לפעמים. אבל בואו לא נשכח שהאירוע הנורא הזה האיץ את כל הפרסטרויקה וגרם למהפכות, וכל העלייה הגדולה גם היא קשורה לכל השינוי השלטוני שהיה.

אינני בא כאן כהיסטוריון לומר, שהאסון בצ'רנוביל הוא הנקודה ששינתה את ההיסטוריה של ברית-המועצות וגרמה לעלייה הגדולה שהקדוש-ברוך-הוא זיכה אותנו בה. אבל ברור שכרונולוגית, אם תסתכלו, יש קשר בין הדברים. שנת 1986 היתה שנה היסטורית משמעותית בהחלטות ובתחושה של גורבצ'וב ושל כל העולם כולו ובהרגשה האישית שלו, שלא יהיה אפשר להסתיר הרבה ולא יהיה אפשר לעצור.

אני מסיים בדברי שבח ליוזמי החוק, בתקווה שהם ימשיכו לעקוב אחרי ביצוע הצעת החוק וימשיכו גם לעקוב אחרי אותם מנטרלים. אני מאחל להם שיהיו בריאים ושימשיכו להרגיש שהם נמצאים בבית שלהם כאן במדינת ישראל. תודה.

היו"ר ד' טל:

תודה רבה. אני מדלג על חבר הכנסת זאבי. ברגע שהוא יגיע אני אאפשר לו לדבר, אבל בינתיים רשות הדיבור לחברת הכנסת מרינה סולודקין. אחריה, כאמור, חברת הכנסת נעמי בלומנטל, אלא אם כן כבוד השר יבקש לדבר.

מרינה סולודקין (ישראל בעלייה):

כבוד היושב-ראש, כנסת נכבדה, אני מאוד שמחה שסוף-סוף, בעזרת קבינט השרים עולה הצעת חוק הליקווידטורים להצבעה בכנסת. הצעת החוק הזו עלתה לדיון בסיעת ישראל בעלייה כאחת מהצעות החוק הראשוניות שעסקנו בהן בסיעה.

בכנסת הארבע-עשרה נוצר מצב פרדוקסלי. מרבית החוקים של סיעת ישראל בעלייה, שהתכוונו לסייע לקבוצות ספציפיות בקרב העולים החדשים, כולם נתקעו בתור להצבעה לפני הקריאה ראשונה. חוקים אחרים של הסיעה זכו להתנגדות חריפה מצד פקידי המשרדים השונים בתירוץ שהחקיקה הישראלית לא חלה על סקטורים נפרדים באוכלוסייה.

כך, למשל, ניהלנו מאבק קשה מאוד על העברתו של חוק התגמולים לאסירי ציון. חוק מעמד הווטרנים של מלחמת העולם השנייה זכה להתנגדות בישיבות הנהלת הקואליציה בראשות מי שהיה אז יושב-ראש הנהלת הקואליציה חבר הכנסת מאיר שטרית. יושב-ראש ועדת העבודה והרווחה מקסים לוי פשוט לא הביא את חוק הווטרנים לדיון בוועדה, ודרש שהוא יועבר לדיון בוועדת השרים לענייני עלייה. החוק שלי, שבא להקל על ניצולי השואה החיים בינינו, טורפד פעמים רבות הן בהנהלת הקואליציה, הן בהצבעות במליאה, ושנה וחצי המתין לדיון בוועדת העבודה והרווחה.

גם את חוק הליקווידטורים יכולנו להעביר לפני שנה. אני רואה במצב זה הפרה בוטה של העבודה הפלרמנטרית. אני משוכנעת שבכנסת החמש-עשרה יהיה צורך לנקוט יד קשה במיוחד נגד ראשי הוועדות שיעכבו מסיבות פוליטיות הצעות חוק חשובות.

יותר מכך, אני סבורה שבכנסת הבאה יהיה צורך לבנות מנגנון שיפקח גם על עבודת יושב-ראש הכנסת, כיוון שהמצב שנוצר נמצא, בין השאר, גם באחריותו.

החוק שאנו מצביעים עליו היום מעניק זכויות מסוימות לעולים חדשים אשר סיכנו בפועל את חייהם בעבודה באתר הגרעיני בצ'רנוביל לאחר התאונה ב-1986.

אני מאוד מקווה שהצעת החוק הזאת תהיה חלק מההסכמים הקואליציוניים של סיעת ישראל בעלייה בכנסת החמש-עשרה, כך שחוק הליקווידטורים יעבור בקריאה שנייה ובקריאה שלישית כבר במהלך השנה הראשונה של הקדנציה הבאה. תודה רבה.

היו"ר ד' טל:

תודה רבה. חברת הכנסת נעמי בלומנטל, בבקשה.

נעמי בלומנטל (יו"ר ועדת העלייה, הקליטה והתפוצות):

אני רוצה להודות שוב לכל מציעי החוק, בלי הבדלים של השקפת עולם. אנחנו אומנם נמצאים בתקופה של קצת מתח, אנחנו עומדים בפני בחירות כלליות וכל אחד היה רוצה כמובן לזכות שהמפלגה שלו תקבל את מירב הקולות. אפשר להבין את זה. עם זאת, אני קוראת לחברי, חברי הוועדה שהיו שותפים לחקיקת החוק, לנהוג בממלכתיות, ובאמת לראות את הכול לטובת הליקווידטורים ולזכר אלה שלא זכו להיות אתנו בקריאה ראשונה זו.

אני שוב רוצה להודות גם לשר הקליטה, לראש הממשלה ולממשלת ישראל. אם היו אי-אלו עיכובים בחקיקת החוק, הרי שהם היו גם בשל השביתה שהיתה באחד המשרדים וגם מפני שחוק אחד היה בוועדה אחרת ודרושים היו פרוצדורה וזמן עד ששני החוקים אוחדו בוועדת העלייה והקליטה. אבל אפשר לברך על המוגמר, ואני באמת מקווה שלקראת הקריאה השנייה והשלישית, מי שיהיה יושב-ראש ועדת העלייה, הקליטה והתפוצות של הכנסת הבאה – אני אשמח להיות, אבל גם אם יהיה מישהו אחר, אני בוודאי אעודד ואעשה כל מאמץ כדי לעזור ולקדם את חקיקת החוק הזה.

אני רוצה להוסיף עוד תודה אחת מיוחדת למנהלת הוועדה גברת וילמה מאור ולמזכירת הוועדה גברת ציפי גלעדי על הסיוע הבלתי-נלאה שלהן בקידום ובהבאת החוק לקריאה ראשונה. תודה רבה וכל טוב לכולנו. בהצלחה.

היו"ר ד' טל:

תודה רבה גברתי. אדוני השר, אחרון הדוברים, בבקשה.

השר לקליטת העלייה י"י אדלשטיין:

אדוני היושב-ראש, חברי חברי הכנסת, לפני ימים מספר נוכחנו בוועדת שרים לענייני חקיקה, יחד עם שר המשפטים ונציגי משרדי ממשלה שונים, אותם מתנגדים שכבר הוזכרו בדברי חברי כנסת שונים שדיברו כאן, אותם מתנגדים ממשרדי ממשלה שונים ניסו לתרץ. איך? חיפשו תקדימים, או בעצם, העדר תקדימים. דיברו על השלכות רוחב כרגיל, ועל כל מיני תירוצים ידועים.

אני חושב שאנחנו צריכים לזכור היום, כשהחוק הזה עולה, ובעזרת השם בעוד כמה דקות הוא גם עובר בקריאה ראשונה וחל עליו דין רציפות, שלאסון צ'רנוביל כנראה אין, וכולנו מקווים שגם לא תהיה שום השוואה; שום תקדים ושום דבר שאליו נוכל להשוות אותו. מה שקרה ב-26 באפריל 1986 ייזכר כנראה בתולדות האנושות כתאונה הכי קטלנית בכל התקופה הזאת של שימוש באנרגיה גרעינית, ואנחנו לפחות אולי מכירים תודה היום לקבוצת אנשים שלא רק נפגעו – יש אכן עשרות אלפי אנשים שנפגעו – אלא כפי שכבר נאמר כאן: בצורה פעילה, באופן מעורר הערכה ובמסירות נפש עמדו וחסמו בידע שלהם, במקצועיות שלהם ובעצם בגופם את התפשטות האסון הגרעיני; ומי יודע לאן זה היה מתפשט אלמלא אותן פעולות.

אנחנו יודעים שעד היום העולם מודאג מהתוצאות האפשריות של אותו אסון בכור. אנחנו יודעים שהיו פעולות מיוחדות של האומות המאוחדות, לרבות השתתפות כספית של מדינת ישראל, ואני חושב שאין דבר טבעי יותר מלהיטיב בצורה מסוימת עם אותם אנשים, שכפי שכבר נאמר כאן וכפי שגם אני אמרתי, באופן פעיל ביותר עמדו בפרץ וניסו לחסום את התפשטות החומרים הרדיואקטיביים.

אני מפנה את תשומת הלב לסיכום של מציעי החוק, שיש כמה דברים שכבר אושרו בוועדת השרים לענייני עלייה וקליטה, אותה ועדה בין-משרדית שקמה בעקבות ההחלטה, והם נעדרים מהצעת החוק. אני מדבר, למשל, על בדיקות רפואיות, אני מדבר, למשל, על הכרה בנכי אסון צ'רנוביל כבנכי עבודה. הייתי מציע למציעי החוק, כנראה כבר בתחילת הכנסת החמש-עשרה – ללא כל קשר לסיעות שמהן באו, אופוזיציה, קואליציה – לנסות לשפר כל מה שאפשר בהצעת החוק.

אני מברך את כל המציעים. אני מברך את יושבת-ראש ועדת העלייה והקליטה, שפעלה רבות, ואת כל חברי הכנסת שאולי לא נמצאים בין המציעים הרשמיים של החוק.

היו"ר ד' טל:

זה בתנאי שחברת הכנסת לנדבר לא מתנגדת.

סופה לנדבר (העבודה):

– – –

השר לקליטת העלייה י"י אדלשטיין:

אני מציע לכולנו לזכור, למרות תקופת הבחירות וכל שאר הדברים, שבנושאים של קליטת העלייה, אני לפחות יכול לומר שנהגתי תמיד בצורה עניינית, ואני מקווה מאוד שכל מציעי החוק אכן יעשו כך גם בכנסת הבאה. תודה רבה.

היו"ר ד' טל:

תודה. חברי הכנסת, אנחנו עוברים להצבעה על הצעת חוק המסייעים לנטרול תוצאות אסון צ'רנוביל, התשנ"ט–1999, קריאה ראשונה. אפשר להצביע.


הצבעה מס' 52


בעד ההצעה להעביר את הצעת החוק לוועדה – 11
נגד – אין
נמנעים – אין 
ההצעה להעביר את הצעת חוק המסייעים לנטרול תוצאות אסון צ'רנוביל,
התשנ"ט–1999, לוועדת העלייה, הקליטה והתפוצות נתקבלה.

היו"ר ד' טל:

11 בעד, אין מתנגדים, אין נמנעים. אני מוסיף את קולו של חבר הכנסת גולדשמידט. הצעת החוק אושרה, והיא תועבר לוועדת העלייה, הקליטה והתפוצות להכנה לקריאה שנייה ושלישית.


מסמכים שהונחו על שולחן הכנסת

היו"ר ד' טל:

הודעה לסגן מזכיר הכנסת. בבקשה, אדוני.

סגן מזכיר הכנסת ד' לב:

ברשות היושב-ראש, הנני מתכבד להודיע, כי הונחה על שולחן הכנסת, לקריאה שנייה ולקריאה שלישית: הצעת חוק חינוך ממלכתי (תיקון מס' 7), התשנ"ט–1999, שהחזירה ועדת החינוך והתרבות. תודה.

היו"ר ד' טל:

תודה.

הצעת חוק לתיקון פקודת הראיות (מס' 13) (עדות שותף), התשנ"ט–1999
(קריאה ראשונה)

היו"ר ד' טל:

חברי הכנסת, אנחנו עוברים לנושא הבא: הצעת חוק לתיקון פקודת הראיות (מס' 13) (עדות שותף), התשנ"ט–1999, קריאה ראשונה. יציג את ההצעה כבוד שר המשפטים צחי הנגבי. אדוני השר, בבקשה.

רשימת הדוברים לפני. מי שיאשרר בעשר הדקות הקרובות, יוכל לומר את דברו. לאחר מכן אסגור את הרשימה.

שר המשפטים צ' הנגבי:

אדוני היושב-ראש, כנסת נכבדה, חוק לתיקון דיני ראיות (הגנת ילדים), התשט"ו–1955, הינו חוק יחיד במינו בספר החוקים של מדינת ישראל. תמציתו באיסור שהוא קובע להעיד בפני בית-המשפט.

ילד שטרם מלאו לו 14 והיה קורבן או עד לעבירה מן העבירות המכונות באותו חוק "עבירה נגד המוסר", או שהוא חשוד בעשייתן, אלא אם הרשה זאת חוקר נוער, כמשמעו באותו חוק, וההיתר שהוא מתיר לקבל כראיה בבית-המשפט דיווח של חוקר נוער על הודאה שהוא גבה מן הילד מחוץ לבית-המשפט לגבי הביצוע של אותה עבירה.

החשיבות העיקרית של החוק הזה, אדוני היושב-ראש, היא בכך שהוא מגן על ילדים שהיו קורבנות לעבירות מין או להתעללות או לשידול לזנות; וכמובן אין צורך להכביר מלים על עוצמת הטראומה הכרוכה באירועים כאלה. החוק נועד להגן עליהם מפני טראומה נוספת שעלולה להיגרם אם הם יידרשו לתת עדות בבית-המשפט, וזאת כמובן בלי לוותר על הראיה המכרעת שבאה מפיהם כדי להרשיע בפלילים את מבצע העבירה.

עם זאת, היות שמדובר בהסדר חריג, שמכשיר ראיה שהיא בגדר עדות שמיעה, החוק קובע, שאין להרשיע נאשם על סמך אותה ראיה, דהיינו על סמך הודאת ילד בפני חוקר ילדים, אלא אם נמצא לחומר הראיות עצמו, זה שהובא בפני בית-המשפט, סיוע בראיה אחרת.

ההצעה שהממשלה מביאה היום בפני הכנסת לאישורה מבקשת לקבוע חובה שתחול על חוקר נוער. דרך אגב, אנחנו מציעים לשנות את שמו לחוקר ילדים, שהוא שם שבעינינו הולם יותר את תפקידו.

אם כן, ההצעה שאנחנו מביאים לאישור הכנסת מבקשת לקבוע חובה שתחול על חוקר נוער לתעד חקירת ילד שהוא ניהל על-פי הוראות החוק באמצעות הקלטה והסרטה במכשיר וידיאו.

היו"ר ד' טל:

אדוני השר, בכל החוקים האחרים שמופיעות המלים "חוקר נוער" יבואו המלים "חוקר ילדים"?

שר המשפטים צ' הנגבי:

אנחנו רוצים לשנות את שמו של חוקר נוער לחוקר ילדים.

היו"ר ד' טל:

ואז בכל מקום שמופיע "חוקר נוער" יופיע "חוקר ילדים"?

שר המשפטים צ' הנגבי:

כן, בהחלט.

לחובה הזאת, לתעד את החקירה בווידיאו, אנחנו מציעים לקבוע מספר קטן של חריגים, שבהם תתועד החקירה באמצעות הקלטה קולית, או, כאפשרות אחרונה, בכתב, כפי שסעיף 6 להצעה מפרט בפניכם.

אם כן, החובה להקליט את חקירת הילד בווידיאו היא לב לבה של ההצעה. יתר הוראות החוק המוצע קובעות כללים משלימים נוספים לחובת ההקלטה, כגון בעניין עריכת תמליל ההקלטה, פירוט דרכי האיות של הסניגוריה בהקלטה, קביעת איסור פלילי למתן פרסום להקלטה. כל זאת על מנת להגן על צנעת הפרט של הילד שהוקלט ועל שלומו הנפשי.

הצעת החוק הזאת, אדוני היושב-ראש, היא פרי אחת מהמלצותיה של הוועדה לסדר דין פלילי, שבראשה עומד שופט בית-המשפט העליון, כבוד השופט אליהו מצא. המטרה שלה היא לאפשר לבית-המשפט להתרשם באופן בלתי אמצעי מהודאתו של הילד או מהודאותיו – – –

ראובן ריבלין (הליכוד-גשר-צומת):

אדוני היושב-ראש – – –

שר המשפטים צ' הנגבי:

חבר הכנסת רובינשטיין הכפיל את מספר הנוכחים במליאה.

המטרה היא, כאמור, לאפשר לבית-המשפט להתרשם באופן בלתי אמצעי מהודאת הילד, כפי שנגבתה בידי חוקר הילדים מחוץ לבית-המשפט.

היות שמדובר, כפי שהסברנו, בראיה שהיא בדרך כלל ראיה מכרעת, חשובה ביותר ההתרשמות של בית-המשפט מהודאת הילד.

לשם כך אבקשכם לאשר את ההצעה. אני אוסיף עוד כמה דברים יותר מאוחר. ייתכן שיש דברים שצריך להוסיף. קיבלתי פתק שמדובר בדברים נוספים שאני צריך לומר. אומר אותם במהלך דברי הדוברים או לאחריהם.

היו"ר ד' טל:

תודה רבה לך, אדוני השר.

היות שאף אחד מחברי הכנסת לא אשרר, אנחנו נעבור להצבעה. מי בעד ומי נגד הצעת חוק לתיקון פקודת הראיות (מס' 13) (עדות שותף), התשנ"ט–1999, קריאה ראשונה? בבקשה, ניתן להצביע.


הצבעה מס' 53


בעד ההצעה להעביר את הצעת החוק לוועדה – 4
נגד – אין
נמנעים – אין
ההצעה להעביר את הצעת חוק לתיקון פקודת הראיות (מס' 13) (עדות שותף), התשנ"ט–1999, לוועדת החוקה, חוק ומשפט נתקבלה.

היו"ר ד' טל:

ארבעה בעד, אין מתנגדים, אין נמנעים. אשר על כן, הצעת חוק לתיקון פקודת הראיות (מס' 13) (עדות שותף), התשנ"ט–1999, עברה בקריאה ראשונה והיא תועבר לוועדת החוקה, חוק ומשפט להכנה לקריאה שנייה ושלישית.

חברי הכנסת, אנחנו עוברים – – –

שר המשפטים צ' הנגבי:

אני מבקש לתקן.

היו"ר ד' טל:

בבקשה, אדוני.

שר המשפטים צ' הנגבי:

אדוני היושב-ראש, רק למען הסר ספק, מה היה שם ההצעה כפי שקראת?

היו"ר ד' טל:

הצעת חוק לתיקון פקודת הראיות (מס' 13) (עדות שותף).

שר המשפטים צ' הנגבי:

אוסיף כמה דברי הסבר, אף-על-פי שזה לאחר ההצבעה וזה לא ישנה את ההצבעה.

היו"ר ד' טל:

אדוני, זה לא ישנה את ההצבעה.

שר המשפטים צ' הנגבי:

זה לא ישנה את ההצבעה. זה רק לצורך הפרוטוקול, כי הסתבר לי שחלק מהדברים שנמסרו היו – – –

ראובן ריבלין (הליכוד-גשר-צומת):

יש תיקון – – –

שר המשפטים צ' הנגבי:

בדיוק. קיבלתי פתק, ואומר את התיקון הרלוונטי לעדות שותף, כי מה שנקרא פה קודם לכן נגע לעניין של הקלטה בווידיאו, וזה דבר שלא אמור להיות על סדר-היום כרגע.

בשנת 1976 קבע בית-המשפט העליון הלכה, המתייחסת לעדות שותפים לעבירה. לפי הלכה זו, אף-על-פי שעדות שותף נגד שותפו לעבירה, הניתנת כאשר משפטיהם נפרדים, היא קבילה, הרי, כך נקבע, הפרקטיקה הנכונה צריכה להיות, שאין להעיד נאשם אחד נגד נאשם שני, אפילו אם הוגשו נגדם כתבי אישום נפרדים, כל זמן שיש חשש כי העד עלול לצפות לטובת הנאה על-ידי המתקת דינו במשפט התלוי ועומד נגדו. זו ההלכה המפורסמת הידועה בשמה "הלכת קינזי".

הטעם העיקרי שעמד בבסיס ההלכה הזו היה, שהעד השותף – – –

היו"ר ד' טל:

סליחה, הלכת מה?

שר המשפטים צ' הנגבי:

קינזי. הערעור הפלילי שבו נדונה הסוגיה הזאת היה ערעור של קינזי נגד מדינת ישראל.

הטעם העיקרי שעמד בשעתו בבסיס ההלכה הזאת היה, שהעד השותף עלול למסור עדות שקר בשל ציפייתו לטובת הנאה לעצמו במשפט שלו, בדרך של המתקת דינו. טעמים נוספים שאפשר להזכיר הם העובדה שעדות כזו מחייבת את השותף לחשוף את קו הגנתו בטרם עת, וכן יש חשש מהפללה עצמית, אם כי מענה מסוים על חשש הזה מצוי בסעיף 47 לפקודת הראיות, שם נקבע חיסיון מפני הפללה עצמית ומפני הימנעות משימוש בראיה כזו במשפטו של העד.

דא עקא, הלכת קינזי, שמקורה היה, כאמור, ברצון להגן על זכויות נאשמים, יצרה שורה של בעיות, שתוצאת הלוואי שלהן אף היא מהווה פגיעה בנאשמים.

לאור זאת הושמעו במהלך השנים בספרות ובפסיקה קריאות לעיין מחדש בהלכה האמורה, והקריאות האלה מתחזקות לנוכח מגמות כלליות בדיני הראיות, ששמים בהן דגש יתר במשקל הראיה במקום בעצם קבילותה.

אפשר למצוא מקרים רבים שבהם קיים חשש, שאיננו נופל מהמצב שבו דנה הלכת קינזי, לסילוף האמת מצד העד, ולמרות זאת עדותו מושמעת בבית-המשפט, כשלכל היותר נדרשת לעדות הזאת תוספת ראייתית מסוימת.

כך, למשל, עד מדינה, שעלול להתאים את עדותו לציפיות של התביעה, כדי שלא יוגש נגדו כתב אישום, והעדות הזאת למעשה, למרות החשש הזה, מתקבלת, כשהחוק נתן מענה על חשש מעיוות האמת בדרישה של סיוע לעדות בחומר הראיות, סעיף 54א(א) לפקודת הראיות. יש חשש דומה כשמדובר בעד שההליכים נגדו עוכבו והוא עלול לעוות את עדותו כדי שההליכים האלה לא יחודשו, או לגבי עד שמנהל משפט אזרחי נגד נאשם ועלול לנסות להשחיר את פניו של הנאשם על מנת להיטיב את מצבו בתביעה האזרחית.

בכמה פסקי-דין כבר הסתמן עד כה כרסום בהלכת קינזי. למשל, אזכיר את הטענות שיש להחיל זאת גם על עדי הגנה. השופטת שטרסברג-כהן כתבה, כי "לטעמי, ראוי לשקול ביטולה של הלכת קינזי, ועל כל פנים, בין אם יש להשאירה על מכונה ולהמשיך לנהוג על-פיה, ובין אם הגיעה העת לבטלה, אין מקום להרחיבה ויש לצמצמה לד' אמותיה כל עוד שרירה וקיימת היא". בהמשך צוין עינוי הדין שעלול להיגרם לנאשם, שעשוי להמתין שנים רבות להמשך משפטו כתוצאה מהפעלת ההלכה.

עוד נקבע בבית-המשפט, כי זכותו של נאשם שלא לחשוף את קו הגנתו לא יכולה להועיל לו כנגד החובה שקיימת לו למסור עדות במשפטו של אדם אחר.

בשל כל האמור לעיל, סעיף 7א(א) מאפשר לנאשם להעיד נגד שותפו, גם אם המשפט שלו טרם נסתיים. המענה על חששות של עיוות האמת יינתן בדרישת החיזוק, שממילא קיימת בכל מקרה של העדת שותף לעבירה, לפי סעיף 54א לפקודת הראיות.

האמור בסעיף 7א(ב), שלפיו אין בסעיף המוצע כדי לשנות את הדין החל על עדות נאשמים, בא להבהיר, שאין לפרש את האמירה שלפיה ניתן להזמין נאשם לעדות במשפטו של שותפו לעבירה, המואשם בכתב אישום נפרד ממנו, כאילו היא שוללת את הזמנתו לעדות באותו משפט, כשהדבר אפשרי לפי התנאים שבסעיף 155 לחוק סדר הדין הפלילי [נוסח משולב], שקובע כדלקמן: "155. פסק-דין של נאשם שהודה: (א) נאשמו כמה נאשמים בכתב אישום אחד ומהם הודו בעובדות שיש בהן כדי הרשעתם ומהם שלא הודו בכך, לא יגזור בית-המשפט את דינם של הנאשמים שהודו לפני שנסתיים בירור המשפט של הנאשמים שלא הודו; ואולם – (1) נאשם שהודה כך, והתובע או הסניגור מודיעים שהוא ייקרא להעיד במשפטם של יתר הנאשמים, לא יעיד אלא לאחר שנגזר דינו; (2) בנסיבות מיוחדות שירשום בית-המשפט רשאי הוא לגזור את דינו של הנאשם שהודה לפני סיום משפטם של האחרים". סעיף קטן (ב) באותו סעיף אומר: "לעניין סעיף זה, גזירת דין – לרבות מתן צו מבחן ללא הרשעה או צו שירות לתועלת הציבור ללא הרשעה".

אדוני היושב-ראש, אינני יודע אם מן הראוי לעשות הצבעה נוספת או לא.

היו"ר ד' טל:

לא, אין צורך.

שר המשפטים צ' הנגבי:

אלה הדברים שהובהרו.

היו"ר ד' טל:

אין צורך. החוק התקבל כפי שהצגת אותו.

שר המשפטים צ' הנגבי:

תודה רבה.

היו"ר ד' טל:

אדוני יישאר. מדוע עוזב אותנו אדוני? יש לנו הצעת חוק נוספת.

ראובן ריבלין (הליכוד-גשר-צומת):

אני מבקש לומר כמה דברים לגופו של החוק.

היו"ר ד' טל:

לגופו של החוק? האם אתה חושב שיהיה נכון לעשות זאת עכשיו? אם אדוני מאוד חייב, בבקשה.

ראובן ריבלין (הליכוד-גשר-צומת):

אדבר מהצד.

אדוני היושב-ראש, אני מאשרר את הצבעתי גם לאחר ההבהרות של השר, כי נפלה פה איזו אי-הבנה.

היו"ר ד' טל:

שגגה יצאה.

ראובן ריבלין (הליכוד-גשר-צומת):

לא שגגה, אלא צריך על כל דבר לדון על מנת שנדע שאנחנו בכוונה מתכוונים בהצבעתנו לאותו דבר שאנחנו מצביעים בו.

בעניין זה הייתי מבקש להעיר רק הערה אחת. יש באמת דילמות משפטיות רציניות בכל הקשור לשותפים לדבר עבירה, כשאחד מעיד נגד חברו. כאשר מדובר בהעמדה במבחן, למשל, בהחלט יכול להיות איזה פיתוי בפני אחד משותפים לדבר עבירה לדבר סרה בחברו ולהעיד נגדו, כאשר הוא יודע, או מסכים עם התביעה, שבמקום להיות מורשע, או אפילו אם הוא הורשע, לקבל צו העמדה למבחן, כי סעיף 3 לחוק העמדת עבריינים במבחן מדבר על מצב שבו עבריין, בין שהוא הורשע ובין שהופסקו הליכים נגדו, יכול להיות מועמד למבחן. לכן, נדבר בעניין זה ובהסתייגות זאת, כשנביא זאת, כמובן, להכנה לקריאה שנייה ושלישית, בין השמשות, בוועדת חוקה, חוק ומשפט.

היו"ר ד' טל:

תודה רבה, אדוני. אני יצאתי מתוך הנחה שכל מי שהצביע קרא את הצעת החוק וידע על מה הוא הצביע.


הצעת חוק איסור הלבנת הון, התשנ"ט–1999
(קריאה ראשונה)

היו"ר ד' טל:

בבקשה, אדוני השר. נעבור להצעת חוק איסור הלבנת הון, התשנ"ט–199, בקריאה ראשונה.

שר המשפטים צ' הנגבי:

תודה רבה, אדוני היושב-ראש.

הצעת החוק שמונחת בפני המליאה התגבשה במסגרת המחויבות להגביר את המאבק כנגד עבריינות בתחום הסמים המסוכנים ונגד פשע מאורגן, כאשר התופעה של הלבנת הון מלווה את התחומים הללו והולכת ותופסת לה דפוסים מתוחכמים יותר, מורכבים יותר, והיקפה גם הוא משמעותי יותר.

ברחבי העולם מוכרת המלחמה בהלבנת ההון כאסטרטגיה עיקרית למאבק נגד עבירות סמים ונגד פשע מאורגן, ומדינת ישראל גם היא מצווה לקום ולעשות מעשה בתחום חשוב זה.

אדוני היושב-ראש, הלבנת הון, על-פי הגדרתה, היא פעולה ברכוש שמקורו בפעילות עבריינית, שנועדה לטשטש את מקורו הבלתי-חוקי של הרכוש הזה ולשוות לו אופי תמים, אופי חוקי, וזאת תוך שימוש מובנה במערכות פיננסיות מקומיות ועולמיות, תוך ניצול יעילותן והגלובליזציה שלהן, בין היתר במגמה להטמיע את הרכוש בהן, כך שלא ניתן יהיה לשחזר את המקור העברייני שלו.

נסים דהן (ש"ס):

אפשר לקבל כמה דוגמאות?

שר המשפטים צ' הנגבי:

חס וחלילה.

בין האמצעים האופייניים להלבנת הון ניתן למנות: הברחת כסף למדינות שבהן הפיקוח על המטבע רופף וחוקי הסודיות הבנקאית שם חמורים; העברות אלקטרוניות בדויות של כספים; פיצול הפקדות והעברות לסדרת פעולות פטורות מחובת דיווח ותיעוד; שימוש בחברות אמיתיות או בחברות בדויות; דיווחים מטעים לרשויות השונות בדבר רווחי הון, ייבוא וייצוא; עסקות הלוואה בדויות; השקעות בנכסי ערך או בחברות עתירות ממון – וכן כיוצא באלה דרכים של הלבנת הון.

אדוני היושב-ראש, יש שני היבטים למלחמה בהלבנת הון כאסטרטגיה ממוקדת במאבק נגד עבריינות הסמים וכנגד הפשע המאורגן: האחד – למנוע שימוש חוזר בהון לצורך מימון עסקות עברייניות נוספות, והשני – תמריץ שלילי לעבריינות על-ידי מניעת הרווח הצפוי, הרווח הפוטנציאלי.

בשל האופי הבין-לאומי של שיטות הלבנת ההון והתחכום הרב שהן מתאפיינות בהן, עולה הצורך בשיתוף פעולה בין-לאומי בין מדינות ובין רשויות החוק שלהן לבין עצמן והמוסדות הפיננסיים שלהן בינם לבין עצמם. דבר זה, מחייב, כמובן, ראשית כול, חקיקה מקיפה ותואמת בין המדינות הללו. ובאמת, היום, אדוני היושב-ראש, מדינות רבות מאוד מכירות בחובה להתארגן בשיתוף פעולה בין-לאומי מקיף יבשות כדי להיאבק בעבריינות הבין-לאומית, הסמים המסוכנים, בפשעים חמורים אחרים ובפשע המאורגן.

ביטוי להכרה בין-לאומית זו ניתן למצוא באמנת האו"ם נגד הסחר הבלתי-חוקי בסמים נרקוטיים, חומרים פסיכוטרופיים מ-1988, והיא מוכרת בשם "אמנת וינה". אמנה זו קוראת לשיתוף פעולה עולמי, כדי למנוע תופעות של הלבנת הון ולהפליל אותן, בעיקר כשמדובר בהון שמקורו בסחר בסמים. כך גם באמנת מועצת אירופה בדבר הלבנת הון, חיפוש, תפיסה והחרמה של רכוש שמקורו בעבירות מ-1990 ובדירקטיבה של מועצת אירופה – 91/308 EU Money Laundering Directive – שעוסקות בהלבנת רכוש שמקורו בעבירות חמורות בכלל. ב-1988 פרסמו שבע המדינות המתועשות את "מסמך בזל", שקבע דרכים למנוע שימוש עברייני במערכות בנקאיות, ושנה מאוחר יותר, ב-1989, הקימו בפריס בחסות המדינות המתועשות כוח משימה בין-לאומי – FATF – Financial Action Force Task, המרכז דרכים למאבק בהלבנת ההון.

אדוני היושב-ראש, אומנם מדינת ישראל חתמה על "אמנת וינה", אבל היא טרם אשררה אותה, משום שאין לנו חקיקה הולמת בתחום איסור הלבנת הון כפי שהאמנה מחייבת. מאותה סיבה אנו גם לא נכללים בכוח המשימה שהזכרתי לעיל של המדינות המתועשות. לפיכך, החקיקה שיוצאת היום לדרך בכנסת תאפשר לנו את ההשתתפות בהיערכות הבין-לאומית הכוללת לעניין חשוב זה.

יש חשש שישראל תשמש כר נרחב לפעילות של הלבנת הון גם אם תהליכי השלום יתקדמו. ברור שקידום התהליך המדיני יכול לאפשר שווקים רציניים יותר, שווקים נרחבים יותר, זרימת כספים לאזור ונתיבים חדשים לסחר בסמים. יש תופעות של התחזקות הפשע המאורגן בחבר המדינות. ליברליזציה בתחום הפיקוח על המטבע ועידוד השקעות פיננסיות בישראל – כל הדברים האלה יכולים להביא להתפתחותה הצפויה של המוטיבציה להלבנת הון. כמו כן, יש בארץ כללים נוקשים של סודיות בנקאית, והם נהוגים בבנקים בישראל ויכולים לסייע לתחושה שישראל מהווה כר פורה ונרחב להלבנת הון.

אדוני היושב-ראש, על החקיקה הזאת ישבנו בצוותים משותפים למשרד המשפטים, למשטרה, למכס, לרשויות המס השונות, לבנק ישראל ולאיגוד הבנקים. המדיניות שגובשה משותפת לכולם, ולמעשה היא מהווה פרי שיתוף פעולה בין-משרדי ובין-מערכתי איכותי ביותר.

הכללים שגובשו בהצעת החוק מהווים מדיניות שהולמת את המציאות שקיימת בישראל, ויש בהם גם עקרונות וגם דרכים של התארגנות אדמיניסטרטיבית שיישום החוק מכתיב לנו. הדברים מופיעים בהצעה שלפניכם, ואני רק אדגיש את העקרונות: קביעת העבירות של הלבנת הון ועשיית פעולה ברכוש אסור; הטלת חובות מיוחדות על גופים פיננסיים כדי להקל איתור, חקירה והעמדה לדין של מלביני הון; הטלת חובות דיווח על כל אדם בעת שהוא נכנס לישראל לגבי מזומנים בהיקף מעל סכום מסוים שמצוי ברשותו; קביעת עיצום כספי, סנקציה, בשל הפרת החובות האמורות; חילוט רכוש שנגוע בהלבנת הון; והקמת מאגר מידע מיוחד, במסגרת משרד המשפטים, שבו יישמרו הדיווחים השונים של הגופים הפיננסיים ושל אנשים פרטיים שנכנסים לישראל או שיוצאים ממנה.

אני רק ארחיב בדברים המהותיים. לעניין העבירות, שתי העבירות העיקריות שמוצעות כאמור הן עבירה של הלבנת הון ועשיית פעולה ברכוש אסור. העבירה של הלבנת הון, שהיא החמורה מבין שתי העבירות המוצעות, מתייחסת לכל סוג של רכוש שמקורו באחת מן העבירות שמפורטות בתוספת הראשונה לחוק; אלה עבירות מאוד חמורות, שניתן להפיק בהן רווח רב, ולגביהן עבריינים משתמשים במסכת של דרכים כדי להסוות ולהסתיר את מקורו האסור של הרכוש. מובן שכדי להרשיע בעבירה הזו, שדינה מאסר עשר שנים, חובה להוכיח שהפעולות שנעשו ברכוש נעשו למטרה מיוחדת שהיא, בין היתר, להסתיר או להסוות את מקורו של הרכוש, את זהות בעלי הזכויות בו, את מיקומו של הרכוש, את תנועותיו או עשיית פעולה בו.

העבירה השנייה שמוצעת היא עבירה של עשיית פעולה ברכוש שקשור לעבירה. זו עבירה שמתייחסת למקרה שבו אדם עושה פעולה ברכוש, שקשור לאחת העבירות המפורטות בתוספת הראשונה, לא למטרה של הלבנת הרכוש אבל מתוך ידיעה שמקור הרכוש הוא בעבירה. אדוני היושב-ראש, אנחנו מציעים להגביל את העבירה הזאת לסוגי רכוש מסוימים, נכסי דלא ניידי, אבנים ומתכות יקרות, חפצי אמנות, ניירות ערך ועוד, וגם לשווי מסוים של אותו רכוש.

לעניין החובות המוטלות על גופים פיננסיים, החקיקה בנושא הלבנת הון מלווה, בדרך כלל, בהטלה של חובות שונות על גופים פיננסיים, שהפעילות העבריינית ברכוש חייבת להתבצע דרכם. החובות האלה כוללות את זיהויו של הלקוח, דיווח על פעולות פיננסיות חשודות או על פעולות פיננסיות לפי קריטריונים מסוימים, למשל הפקדות במזומנים בסכומים ניכרים, שמירת רשומות – הכול, כדי שתהיה אכיפה יעילה של האיסורים שמוצעים וכן כדי לאתר פעולות חשודות כפעולות של הלבנת הון בעוד מועד. מוצע להטיל את החובה הזאת על תאגידים בנקאיים, חברות ביטוח, חברי בורסה, מנהלי תיקים וכן על כמה גורמים נוספים שמפורטים בתוספת השלישית שמצורפת להצעת החוק.

בד בבד עם הטלת אותן חובות מוצע לפטור אותם מאחריות פלילית או מאחריות אזרחית לפי כל דין או הסכם בשל גילויים ודיווחם על-פי החוק. ההתערבות בזכות לפרטיות, בסודיות הבנקאית וביחסי הנאמנות שבין הלקוח לבין הגוף הפיננסי מוצדקת לנוכח חיוניות החובות המוטלות על הגוף הפיננסי במלחמה בתופעה של הלבנת הון, וכן בשל הצורך להגן על המוסדות האלה מפני ניצולם בידי עבריינים, מפני פגיעה בשמם הטוב, מפני פגיעה בתקינות עסקיהם.

לגבי הדיווח על מזומנים בעת הכניסה לישראל או היציאה ממנה, מוצע שתוטל חובת דיווח על כל הנכנס לישראל או יוצא ממנה, באשר לכספים שהוא מעביר, אם שיעור הכספים עולה על סכום מסוים. אנחנו הצענו 40,000 שקל.

חובת הדיווח מן הסוג הזה מקובלת בהרבה מאוד מדינות בעולם. היא תמנע הברחתם של מזומנים לתוך המערכת הפיננסית של המדינה או של מדינה אחרת, שהיא אחת הדרכים המקובלות להלבנת הון.

לגבי עיצום כספי, היו לנו הרבה מאוד דיונים עם נציגים של ארגונים פיננסיים מסוימים, ולאחר שהסתיימו הדיונים האלה הוחלט לקבוע, שהפרת החובות האלה על-ידי מישהו מעובדי הארגון הפיננסי תחייב את הארגון, אבל לא באחריות פלילית אלא בעיצום כספי שאיננו בעל אופי פלילי ואין כרוכות בו תוצאות עונשיות אחרות, כמו רישום פלילי. הסנקציה הזאת מוצעת גם על אי-קיום חובת הדיווח שמוטלת על אדם בעת הכניסה לישראל והיציאה ממנה, אבל במקביל, במקרים מתאימים בהקשר זה אנחנו מציעים גם סנקציה פלילית.

לגבי חילוט הרכוש, בפקודת הסמים המסוכנים שנקבעה יש הוראות שנקבעו כבר לפני עשר שנים בעניין חילוט של רכוש. אנחנו חושבים, שההוראות האלה הוכחו כיעילות ביותר במאבק נגד העבריינים, כיוון שבהקשר של סמים, שבו מדובר ברווח פוטנציאלי עצום, כאשר יש אפשרות שהרווח הכלכלי הזה לא יגיע לכיסיהם, יש בכך ממד של הרתעה.

בנושא מאגר המידע, נדרש להבטיח איסוף ושמירה ראויים של כל הדיווחים הנדרשים מצד אחד על-פי החוק, ומצד שני להבטיח שהמידע הזה יוגן באופן מקסימלי, והפרטיות שנוגעת לאנשים שנוגעים בדבר תישמר.

ההצעה היא להקים מאגר מידע שינוהל על-ידי רשות מוסמכת; היא זו שתחליט גם בדבר העברת המידע לגורמים המוסמכים. אנחנו רוצים להגביל את הגישה למאגר הזה רק למטרות שהחוק מגדיר ולבעלי תפקידים מסוימים.

מוצע שהמידע הזה יועבר רק למשטרת ישראל או לשירות הביטחון הכללי, וגם זאת לצורך המטרות של מלחמה בעבירות הלבנת הון, של מניעת מעשי טרור או פגיעה בביטחון המדינה.

צריך להדגיש, אדוני היושב-ראש, שמידע שהועבר מן המאגר יש לעשות בו שימוש אך ורק לעניינים הנוגעים לביצוע החוק או לשם הגנה על ביטחון המדינה או לשם הגנה על ביטחון הציבור, אבל מוצע לאפשר שימוש חוזר במידע לאותן מטרות שהמידע הועבר בשלהן.

חשוב להדגיש, אדוני היושב-ראש, שהחקיקה הזאת חיונית. כבר לפני שנים החלו לעסוק בה. נדרשה התעמקות מרבית בכל פרט ופרט. המלאכה הושלמה, סיימנו אותה, אנחנו מביאים אותה לקראת סיום הכנסת, כדי שהיא תעמוד לנגד עיניה של הכנסת הבאה לאחר העברתה בקריאה הראשונה.

זה כלי חשוב מאוד במאבק נגד הסמים המסוכנים, נגד הפשע המאורגן. הדבר הזה נותן לישראל הכשר שהיא משתתפת ומערבת את עצמה במאמצים הבין-לאומיים בתחומים האלה. ללא חקיקה אין אפשרות להיות שותפים למאבק הבין-לאומי. ככל שבעולם הפשע מתרבות הדרכים המתוחכמות להתחזק מבחינה כלכלית, לצבור הון באופן שיטתי, באופן מורכב, כדי להמשיך ולחזק את יכולתם של העבריינים להשיג את זממם, כך המערכת שלנו, מערכת אכיפת החוק על כל הרשויות שלה, מתחייבת להיערכות מתאימה, יעילה ואפקטיבית מול כל סוגי העבריינות הללו.

אסור לנו, אדוני היושב-ראש, לפגר מאחור. אנחנו צריכים להיאבק ולא להרים ידיים, לא להשלים עם תחכומם של העבריינים ולא להיות חסרי אונים. זו המדיניות שהכנסת אימצה מאז ומעולם, ואני משוכנע שהיא גם תאמץ אותה בהתייחסותה להצעת החוק הנוכחית, שכבר הוכיחה את עצמה במדינות מערביות רבות אחרות.

אני מבקש, אדוני היושב-ראש, שהצעת החוק הזאת תועבר לוועדת החוקה, חוק ומשפט.

היו"ר ד' טל:

תודה רבה, אדוני. חבר הכנסת אופיר פינס, בבקשה. אחריו – חברת הכנסת נעמי בלומנטל. יש עוד מישהו שרוצה לדבר? אני סוגר את הרשימה.

אופיר פינס-פז (העבודה):

אדוני היושב-ראש, אדוני השר, ודאי שאני מברך על הצעת החוק, הצעת חוק חשובה ביותר, שטוב שבאה על שולחן הכנסת, אני מניח אחרי עבודה מאומצת של זרועות שונות של הממשלה.

עם זאת צריך לזכור, שאנחנו מביאים את ההצעה הזאת יחסית מאוחר, ולא בכדי אמר שר המשפטים מה שאמר על חתימת הסכם וינה ועל העובדה שאנחנו לא שותפים לצוות המשימה הבין-לאומי, משום שתהליך החקיקה אצלנו התעכב. וכשבדברי ההסבר בהצעת החוק אני רואה שקיימת סכנה שאם החוק הזה לא יחוקק ישראל תהפוך להיות מכבסת כספים בין-לאומית, נדמה לי שאין מקום לדבר בלשון עתיד, כי לפי מיטב ידיעתי זה המצב, נכון להיום, במדינת ישראל, שכבר הפכנו מכבסת כספים של כסף שחור בין-לאומי, מכל מיני מקומות, ואנחנו באמת יעד מרכזי של גורמי פשע בין-לאומיים בעניין הזה.

נכון שלא הזדמן לי לבקר הרבה בעולם, אבל מדי פעם אתה רואה באיזו צורה מקבלים אותך במקומות אחרים, איזה בדיקות, איזה הצהרות, איזה מדורים אתה צריך לעבור כשאתה נכנס לתחנת גבול באיזו מדינה, ולהגיע למדינת ישראל – זאת פשוט קייטנה. גבולות מדינת ישראל פרוצים, גם הגבולות האוויריים וגם הגבולות היבשתיים, וזה באמת חלק מהבעיה. מי שקצת מתמצא בעניין הזה יודע, וגם המומחים בממשלה יודעים, שגבולות מדינת ישראל פרוצים לכל רוח ואין שום בעיה, נכון להיום – אני מקווה שהמצב הזה ישתנה – גם להעביר לכאן סכומי כסף גדולים וגם רכוש וגם דברים אחרים. לצערי, זאת המציאות הקיימת, והיא לא רק סכנה עתידית.

אשר לחובת הדיווח, נאמרו כאן דברים חשובים באשר לחובת הדיווח, ואני מקבל אותם, אבל אני רוצה להזכיר, שאחד הכלים הכי מרכזיים להתמודדות, גם עם העלמות מס, גם עם כסף שחור וגם עם הלבנת כספים, הוא חובת הדיווח הכללית. לצערי, היה כאן שר אוצר, יעקב נאמן, אם אתם לא זוכרים, שהיה חסיד גדול של השיטה הזאת, ואני חשבתי שהוא צודק מאוד, זאת שיטה שנהוגה בארצות-הברית ועוד בכמה מדינות בעולם. אני שומע שהממשלה הנוכחית – שמעתי כמה הצהרות, גם היה אצלנו נציב מס הכנסה שהודיע שכולם מסתלקים מהשיטה הזאת והיא לא הולכת להיות מיושמת, ונדמה לי שבעניין הזה יש לנו קצת סתירה פנימית, משום שחובת דיווח ספציפית על הדברים שבהם מדובר בהצעת החוק היא בסדר גמור, אבל היא לא פותרת את הבעיה ולא נותנת מספיק כלים ואמצעים לרשויות החוק השונות להתמודד באופן רציני עם בעיות הלבנת הכספים.

אני רוצה להזכיר לכולנו, כי הדברים לא עולים כל כך מהדברים שנשמעו כאן – הבעיה של הלבנת כסף היא לא רק בעיה שהעולם בא אלינו ומנסה לעשות את הדברים האלה אצלנו. לצערי הרב, יש גם לא מעט אזרחי מדינה ששותפים, בצורה אקטיבית או בצורה פסיבית, לתהליך הגדול הזה, ויש לי תחושה שהם מקבלים פטור בהצעת החוק הזאת. זאת כאילו הצעת חוק בין-לאומית, שבמקרה צריך לחוקק אותה פה, בלי להתייחס לבעיות קשות מאוד שקיימות במדינת ישראל בדיוק בתחום הזה, או תוך כדי עצימת עין.

היו"ר ד' טל:

אבקש לסיים.

אופיר פינס-פז (העבודה):

אני כבר מסיים. הדבר היחיד שרציתי לשאול את השר נוגע להיערכות משטרת ישראל בעניין הזה. האם תקום יחידה מיוחדת? האם יקרה משהו מיוחד? כי ראיתי שיש היערכות מיוחדת של משרד המשפטים. האם גם המשרד לביטחון פנים אמור להיערך באופן אחר מההיערכות העכשווית, להתמודדות יותר משמעותית עם הבעיות האלה, אף שמשטרת ישראל היום סובלת קשות מדה-לגיטימציה קשה מאוד. ובהקשר זה ראוי לומר מלה על מה שאמר היום מר אביגדור ליברמן, לשעבר מנכ"ל משרד ראש הממשלה, על משטרת ישראל – שהיא חבורה של כל מיני, אני לא רוצה – – –

היו"ר ד' טל:

לא, לא, לא, אל – – – אותו. הוא לא אמר על משטרת ישראל, הוא דיבר על אגף מסוים – – –

אופיר פינס-פז (העבודה):

על האגף לחקירות.

היו"ר ד' טל:

על אגף חקירות, נכון.

אופיר פינס-פז (העבודה):

הוא השמיץ קשות את האגף הזה, אני חושב שהוא אמר דברי בלע שראויים לכל גינוי של הבית הזה מקיר אל קיר. אני חושב שהאיש הזה מסוכן, האיש הזה עושה שימוש ציני, בדברי נאצה בוטים – – –

היו"ר ד' טל:

חבר הכנסת אופיר פינס-פז, אתה אחרי הזמן, גלשת בזמן ואתה גולש בדברים.

אופיר פינס-פז (העבודה):

אני רוצה לסיים. אני רוצה לומר, אני פשוט רוצה לנצל את ההזדמנות, אדוני היושב-ראש, כי אני חושב שהדברים שנאמרו הם כל כך חמורים, שראוי שהכנסת תאמר – – –

היו"ר ד' טל:

הדברים שלך מאוד מאוד חשובים, אבל במסגרת אחרת.

אופיר פינס-פז (העבודה):

אני נותן פה הודעת גינוי שלי לדברי הבלע והנאצה של אביגדור ליברמן, שעשה בהם שימוש ציני לצורכי תעמולת הבחירות שלו. הוא חושב, כנראה, שהוא צריך להיות חבר כנסת בזכות זה שהוא יסית נגד המשטרה ויקבל קולות של עבריינים שהורשעו. זה דבר מרחיק לכת.

אני קורא לכל הכנסת לגנות את התופעה הזאת, ואני מביע משאלה, אדוני היושב-ראש, שמקומו של אביגדור ליברמן לא יהיה בין באי הבית הזה בכנסת הבאה. תודה.

היו"ר ד' טל:

חברת הכנסת נעמי בלומנטל, אחרונת הדוברים. בבקשה, גברתי. לאחר מכן נעבור להצבעה, אלא אם שר המשפטים ירצה להגיב על הדברים. אם שר המשפטים לא יהיה, ניגש להצבעה. גברתי, בבקשה.

נעמי בלומנטל (הליכוד-גשר-צומת):

תודה רבה. אדוני היושב-ראש, כנסת נכבדה, רציתי לדבר על חוק איסור הלבנת ההון, אבל נוכח דבריו הקשים של חבר הכנסת אופיר פינס על מר אביגדור ליברמן, שאיננו נמצא כאן, אני מוצאת לנכון להגן עליו בכך שאומר, שאביגדור ליברמן, כאשר תקף – אני לא קראתי את דבריו, ואני בטוחה שאין לו שום דבר – – –

אופיר פינס-פז (העבודה):

אני מציע שתקראי את דבריו לפני שאת מגינה.

נעמי בלומנטל (הליכוד-גשר-צומת):

בסדר. בכל אופן, אני רוצה לבוא ולומר, שאם יש אי-אלו דברים – לא קראתי את דבריו, אני אומרת מראש – אבל אם יש אלו דברים בקשר להדלפות שיוצאות כל הזמן מאגף החקירות של המשטרה, אני חושבת שגם המשטרה בהקשר זה צריכה לעשות חשבון נפש.

מיכאל נודלמן (ישראל בעלייה):

– – –

נעמי בלומנטל (הליכוד-גשר-צומת):

חבר הכנסת נודלמן, אולי תוכל לקבל את רשות הדיבור ולומר אחר כך את דברך מן הצד. אבל מר ליברמן איננו כאן, ואני חושבת – – –

ראובן ריבלין (הליכוד-גשר-צומת):

שחבר הכנסת פינס ישאל את דיניץ, את החברים שלו.

היו"ר ד' טל:

חבר הכנסת ריבלין, אני לא אאפשר כרגע.

אופיר פינס-פז (העבודה):

– – –

נעמי בלומנטל (הליכוד-גשר-צומת):

אני חושבת שאתה עושה עוול למישהו שאיננו נמצא כאן, שלא יכול להגן על עצמו ולומר דברו. אני גם חושבת שבהחלט יש לגיטימיות בריצה של המפלגה ישראל ביתנו לכנסת, כאשר אביגדור ליברמן עומד בראשה. אני מכירה אותו, ואני מוכרחה לומר לך, שבעיני הוא אדם ערכי ואדם שיש בו מנהיגות, ואני חושבת שאתה עושה לו עוול בדבריך כאן מעל במת הכנסת כאשר אתה מגנה אותו.

היו"ר ד' טל:

ועכשיו לעניין הצעת חוק איסור הלבנת הון.

ראובן ריבלין (הליכוד-גשר-צומת):

המשטרה מודה שהיא מנהלת חקירה באמצעות הדלפות.

היו"ר ד' טל:

חבר הכנסת ריבלין, אדוני רוצה להפריע לחברת הכנסת הנכבדה, נעמי בלומנטל? זה נאה? זה יאה?

ראובן ריבלין (הליכוד-גשר-צומת):

לא יעלה על דעתי אלא לחזק את דבריה.

היו"ר ד' טל:

אז אדרבה, יוכיח לי אדוני שהוא מאפשר לה.

נעמי בלומנטל (הליכוד-גשר-צומת):

תודה רבה. הייתי רוצה לברך את שר המשפטים ואת הממשלה הנוכחית על הבאת הצעת החוק, ואת משרד המשפטים שנציגיו נמצאים כאן. אני זוכרת, בהיותי חברה בוועדה למאבק בנגע הסמים, עוד בהיותנו באופוזיציה, דיברנו שוב ושוב על הצורך, הכל-כך מהותי באמת, בחקיקת חוק של איסור הלבנת הון. משום מה, היתה ממשלה קודמת שהיתה ערה לכך, ועם זה החוק לא חוקק. לכן אני מברכת על כך שהגענו היום למצב שבו החוק באמת הופך להיות חוק משמעותי, חוק שיהיה אבן-פינה בחקיקה הישראלית בהקשר של מאבק ללא פשרות בפשע, בעיקר בפשע של סחר בסמים.

הרעה החולה של הסמים פשתה בעולם ומדרדרת כל חלקה טובה בארצות העולם השונות. לצערנו, גם בארץ יש יותר מדי שימוש בסמים, הן בקרב בני נוער, הן בקרב אנשים מבוגרים. יש מכורים לסמים, יש משתמשים, ואנחנו יודעים שזאת הדרך הקלה ביותר להרוויח כסף ולעשות הון על חשבון בריאותם, נפשם, חייהם של אזרחים חפים מפשע. לכן לא נצליח בחוק הזה למנוע לגמרי, אבל לפחות נצליח לתחום מעט, להגביל את השימוש בסמים, ולכן אני רואה מקום לברך על העלאת החוק הזה.

אנחנו מדינה שלא היתה בה שום כוונה, חלילה, לעודד פשע, אלא מדינה שקלטה אל תוכה יהודים מכל רחבי תבל, ומעוניינת להמשיך ולקלוט עלייה בשנים הבאות, בצורה עוד יותר מסיבית. לכן, אולי היו שנים שבהן אנשים הגיעו מארצות שאין בהן דמוקרטיה, שאין בהן שלטון חוק, ובארץ ניסו לנהוג יותר כבית הלל לגבי הכנסת הון לארץ. אני חושבת שהיום ישראל איתנה יותר, רשויות החוק ברחבי תבל, אני מקווה, התחזקו, כך גם אצלנו, ולפיכך, סוף סוף הגענו אל החוק הזה. תודה רבה.

היו"ר ד' טל:

תודה, גברתי.

חברי הכנסת, אנחנו עוברים להצבעה על הצעת חוק איסור הלבנת הון, התשנ"ט–1999, בקריאה ראשונה. בהנחה שהצעת החוק תעבור, היא תעבור לוועדת החוקה, חוק ומשפט.


הצבעה מס' 54


בעד ההצעה להעביר את הצעת החוק לוועדה – 4
נגד – אין
נמנעים – אין
ההצעה להעביר את הצעת חוק איסור הלבנת הון, התשנ"ט–1999,
לוועדת החוקה, חוק ומשפט נתקבלה.

היו"ר ד' טל:

בעד – 4. אני מוסיף את קולה של חברת הכנסת נעמי בלומנטל. אני מניח שהשר אינו מתנגד, לכן אני מוסיף את קולו של שר המשפטים. אם כך, שישה בעד, אין מתנגדים ואין נמנעים. הצעת חוק איסור הלבנת הון, התשנ"ט–1999, תועבר לוועדת החוקה, חוק ומשפט, להכנה לקריאה שנייה ולקריאה שלישית.

הצעת חוק ההגבלים העסקיים (תיקון מס' 5), התשנ"ט–1999
(קריאה ראשונה)

היו"ר ד' טל:

אנו עוברים לסעיף הבא: הצעת חוק ההגבלים העסקיים (תיקון מס' 5), התשנ"ט–1999. חבר הכנסת ריבלין – – –

ראובן ריבלין (הליכוד-גשר-צומת):

אני מאוד רוצה להגיש את הצעת החוק, אבל אני לא השר.

היו"ר ד' טל:

אתה עוד תהיה, בעזרת השם. אתה עוד תהיה.

אופיר פינס-פז (העבודה):

עוד חזון למועד. אתה עוד צעיר. עוד נכונו לך עלילות.

ראובן ריבלין (הליכוד-גשר-צומת):

אופיר, אתה צעיר.

היו"ר ד' טל:

אדוני שר המשפטים, בבקשה.

שר המשפטים צ' הנגבי:

ראשית, אני רוצה להצטרף לברכות לחבר הכנסת רובי ריבלין – – –

היו"ר ד' טל:

מכל הלב.

שר המשפטים צ' הנגבי:

– – – מצעירי הכנסת.

אני רוצה להודות לגלוריה וייסמן על העבודה הרבה שהשקיעה בחוק איסור הלבנת הון, ולאחל לה הצלחה בהמשך ליווי החוק הזה.

היו"ר ד' טל:

אני מצטרף לברכות, עורכת-הדין גלוריה וייסמן.

שר המשפטים צ' הנגבי:

אדוני היושב-ראש, המטרה העיקרית של חוק ההגבלים העסקיים היא לשמור על התחרות במשק ולייעלה לרווחת הציבור והצרכן. אין ספק שכבר היום החוק הזה ממלא תפקיד מרכזי בחיי המשק והכלכלה.

כיום, לאחר שכבר יש ניסיון מצטבר בהפעלת החוק, חל גידול במודעות הציבורית להוראותיו השונות. חשיבותה של ההגנה על התחרות נשתרשה הן בציבור והן בבתי-המשפט ובבית-הדין להגבלים עסקיים, אשר זה חמש שנים מתמקד בנושא וכבר נתן פסקי-דין חשובים, אשר תרמו רבות לתחרות במשק.

התיקונים שמוצעים היום בחוק, אדוני היושב-ראש, הם כדלקמן: 1. המטרה העיקרית של התיקון היא למקד את החוק בתופעות השליליות העיקריות שנובעות מתופעת הקרטל ולסנן החוצה ממעגל הפיקוח אותם הסדרים אשר על סמך ניסיון מצטבר ברשות ההגבלים העסקיים ראויים לפטור. לדוגמה, הסדרי בלעדיות בין גורמים שאין להם משקל מהותי בשוק, הסדרים של מחקר ופיתוח שהוכחו כמועילים בתנאים מסוימים ועוד. להסדרים כאלה מוצע "פטור מסוג". המטרה היא, במקום לתת פטור אינדיבידואלי ייקבעו בחקיקת משנה סוגי הסדרים כובלים, שעל-פי ניסיון ישראלי ובין-לאומי לא פוגעים בתחרות במשק.

2. בצד ההקלה הזאת מבקש החוק להעמיק את יכולת האכיפה של הרשות במקרים הקשים של קרטלים ומונופולים שנזקם לציבור גדול וקשה. מוצע כאן להתאים את רשות ההגבלים העסקיים לרשויות חקירה עצמאיות אחרות המנהלות חקירות, דוגמת הרשות לניירות ערך ורשויות המס. לכן, יש לשפר את ההוראות הפליליות של חוק ההגבלים העסקיים. במסגרת זאת יעוגנו בחוק חובה של המוזמנים להתייצב לחקירה, אפשרות לתפיסת מסמכים וצילומים וכו'. כמו כן, אדוני היושב-ראש, מוצע להחמיר בענישה על עבירות חמורות שגרמו נזק חמור במיוחד לציבור הצרכנים.

3. מוצע לייסד את המנגנון של הוצאות צו מוסכם. שינוי זה מאפשר לרשות להגבלים עסקיים להתקשר עם אדם שהפר את הוראות החוק בהסכם במתכונת מיוחדת של צו מוסכם, שבו האדם יתחייב לתקן את התוצאות של הפרת החוק שהוא ביצע, לשלם קנס לאוצר המדינה ולהימנע בעתיד מהפרת החוק. הצו יאושר על-ידי בית-המשפט. יש בכך יתרון גדול, כי תהיה אכיפה יעילה של החוק בלי להזדקק לצורך לנקוט הליכים פליליים רבים וממושכים. הדבר יאפשר לרשות ההגבלים העסקיים להתמקד בביקורת של עבירות קשות במיוחד.

תיקונים אחרים שמוצעים בהצעה שלפניכם: החלפת הוועדה המייעצת לעניין מיזוג חברות, ועדה לפטורים ומיזוגים שתכלול מעתה אנשי אקדמיה, עובדי מדינה ואנשי הסקטור הפרטי בתחומי המשפט והכלכלה. הוועדה המייעצת תייעץ בכל הנוגע למתן פטורים להסדרים כובלים ולאישור מיזוגים.

הצעת החוק הזאת נעשתה על סמך ניסיון רב של רשות ההגבלים העסקיים. נמצא אתנו כאן ראש הרשות, שבוודאי ליווה את ההצעה הזאת עד ליטושה הסופי. הממשלה רואה חשיבות רבה באישורה של ההצעה, שתשפר כאמור את החירות במשק לטובת כלל הציבור, תקל על הסקטור העסקי ותצעיד את רשות ההגבלים העסקיים קדימה, כדי להתמודד ביעילות עם אותם אתגרים שהיא כבר מתמודדת אתם תקופה ארוכה, והיא תמשיך לעשות זאת גם בהמשך.

אני מבקש להעביר את ההצעה הזאת לוועדת הכלכלה, כדי להכין אותה לקריאה שנייה ושלישית.

היו"ר ד' טל:

תודה רבה. חברי הכנסת, אנחנו עוברים להצבעה על הצעת חוק ההגבלים העסקיים (תיקון מס' 5), התשנ"ט–1999, בקריאה ראשונה. אם היא תעבור, נעביר אותה לוועדת הכלכלה. אפשר להצביע. מי בעד, מי נגד, מי נמנע?


הצבעה מס' 55


בעד ההצעה להעביר את הצעת החוק לוועדה – 6
נגד – 1
נמנעים – אין 
ההצעה להעביר את הצעת חוק ההגבלים העסקיים (תיקון מס' 5), התשנ"ט–1999,
לוועדת הכלכלה נתקבלה.

היו"ר ד' טל:

אם כן, בעד – 6, מתנגד אחד ואין נמנעים. אשר על כן, אני קובע שהצעת חוק ההגבלים העסקיים (תיקון מס' 5) תועבר לוועדת הכלכלה של הכנסת להכנה לקריאה שנייה ושלישית.

הצעת חוק הגנת הדייר [נוסח משולב] (תיקון מס' 3), התשנ"ט–1999
(קריאה ראשונה)

היו"ר ד' טל:

חברי הכנסת, אנחנו עוברים לנושא הבא: הצעת חוק הגנת הדייר [נוסח משולב] (תיקון מס' 3), התשנ"ט–1999, של חברי הכנסת אברהם פורז, אברהם הירשזון ומקסים לוי – קריאה ראשונה. יציג את ההצעה חבר הכנסת אברהם פורז.

אמנון רובינשטיין (יו"ר ועדת הכלכלה):

אדוני היושב-ראש, בהיעדרו של חבר הכנסת אברהם פורז – – – אני כיושב-ראש הוועדה – – – מבקש – – –

היו"ר ד' טל:

זה מסתדר עם התקנון? אם זה מסתדר עם התקנון, בבקשה, אדוני.

אמנון רובינשטיין (יו"ר ועדת הכלכלה):

יש לזה תקדים.

היו"ר ד' טל:

אני שאלתי לגבי תקנון. תקדימים – – –

אמנון רובינשטיין (יו"ר ועדת הכלכלה):

אדוני היושב-ראש, כנסת נכבדה, אני מגיש בפניכם הצעת חוק בקריאה ראשונה שהיא בגדר פלא. מה הפלא, מה הנס? שהיא הצעת חוק שהתקבלה על דעת בעלי הבתים וארגוני הדיירים, וגם הסוחרים – –

ענת מאור (מרצ):

– – –

אמנון רובינשטיין (יו"ר ועדת הכלכלה):

– – דבר שמתרחש רק פעם באלף שנה. והסיבה להסכמה היא, שהצעת החוק הזאת לא נוגעת לא בדמי השכירות, לא בדמי מפתח ולא בעילות פינוי. היא עושה שורה של הנחות במס שתכליתן לעודד מכירה או מבעל-בית לדייר או מדייר לבעל-בית, והיא גם קובעת מגבלה על המשך משטר דמי המפתח כאשר אין דייר מוגן.

משום כך היא נתקבלה בתמיכה, ואני רוצה לציין גם את העזרה הגדולה של הארגונים השונים – של ארגון הגנת הדייר, של איגוד הסוחרים ושל איגוד בעלי הבתים, ואני לא רוצה לפרט את זה. זה נעשה בהסכמה עם האוצר. אגב, שר האוצר היה אחד היוזמים, אבל זה נעשה גם לפני שהוא היה לשר אוצר, בהסכמה עם מינהל הכנסות המדינה ועם הממשלה.

אני מבקש להעביר את הצעת החוק בקריאה ראשונה, כך שהיא תוכל לקבל את דין הרציפות בכנסת הבאה.

היו"ר ד' טל:

תודה רבה. חברי הכנסת, אנחנו עוברים להצבעה על הצעת חוק הגנת הדייר [נוסח משולב] (תיקון מס' 3), התשנ"ט–1999. מי בעד? מי נגד? אפשר להצביע.


הצבעה מס' 56


בעד ההצעה להעביר את הצעת החוק לוועדה – 5
נגד – אין
נמנעים – אין
ההצעה להעביר את הצעת חוק הגנת הדייר [נוסח משולב] (תיקון מס' 3), התשנ"ט–1999, לוועדת הכלכלה נתקבלה.

היו"ר ד' טל:

אם כן, חמישה בעד, אין מתנגדים, אין נמנעים. אשר על כן, אני קובע שהצעת חוק הגנת הדייר [נוסח משולב] (תיקון מס' 3) תועבר לוועדת הכלכלה של הכנסת.

הצעת חוק לתיקון פקודת המשטרה (מס' 17), התשנ"ט–1999, קריאה ראשונה. יציג את ההצעה סגן השר מיכאל איתן.

קריאה:

– – –

היו"ר ד' טל:

לא נמצא.

הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999, קריאה שנייה וקריאה שלישית. יציג את ההצעה בשם ועדת הכספים חבר הכנסת קליינר.

ראובן ריבלין (הליכוד-גשר-צומת):

עוד לא עלו מהוועדה.


הצעת חוק הפיקדון על מכלי משקה, התשנ"ט–1999
(קריאה שנייה וקריאה שלישית)

היו"ר ד' טל:

הצעת חוק הפיקדון על מכלי משקה, התשנ"ט–1999, קריאה שנייה וקריאה שלישית. יציג את ההצעה יושב-ראש ועדת הכלכלה של הכנסת, פרופסור אמנון רובינשטיין. שמא תואיל בטובך, את תשומת לבך אני מבקש.

אמנון רובינשטיין (יו"ר ועדת הכלכלה):

אדוני היושב-ראש, כנסת נכבדה, דיברתי קודם על נס שיתוף הפעולה עם הדיירים ועם בעלי הבתים. גם כאן יש לי איזה נס זוטא קטן, כיוון שהצעת חוק הפיקדון על מכלי משקה, עקב הפשרות שהתקבלו בה, מקובלת על התאחדות התעשיינים, ואני מודה להם על התמיכה בהצעת חוק זו ואני רוצה להסביר.

הצעת החוק היא לא הצעת חוק מיחזור – היא תומכת במיחזור. חברי הכנסת אולי לא יודעים זאת, אבל מדינת ישראל מייבאת פסולת של בקבוקים לשימוש חד-פעמי מגרמניה. היא אחת היבואניות הגדולות של הפסולת הזאת, בשעה שיש לה חומר הגלם בארץ – מתגלגל ברחובות, על שפת הים, על חוף הכינרת, בכבישי הארץ.

כל המטרה של החוק הזה, חוק צנוע מאוד, היא להחיל פיקדון על מכל משקה לשימוש חד-פעמי, כאשר מקבלים בחזרה את הפיקדון אם מחזירים את הבקבוק. אנחנו משוכנעים שגם עקב זה תקום תעשייה כמו שצמחה בכל מדינות אירופה של שימוש בפסולת הבקבוקים הזאת.

אנחנו עשינו פשרות בחוק הזה. קודם כול, עשינו פשרה – חברי סיעת ש"ס ביקשו שהחוק הזה לא יחול על בקבוקים שקיבולתם ליטר וחצי או יותר. אנחנו הסכמנו לכך, משום שהם טענו שמדובר במשפחות רבות ילדים, משפחות במצוקה, שהן המשתמשות בבקבוקים הגדולים.

כמו כן הסכמנו, לפי תביעת חברי מפלגת העבודה וחברים אחרים, שחובת קבלת הבקבוקים הריקים והמכלים הריקים, כאמור בסעיף 6(ג)(1), לא תחול על בית-עסק קטן, בית-עסק ששטח רצפתו פחות מ-28 מטרים רבועים.

משום כך, רבותי חברי הכנסת, אני ממש מבקש להסיר את כל ההסתייגויות. החוק הזה הוא חוק של פשרה, ואם הוא יצליח, אנחנו נמשיך בכיוון זה ואולי גם נחזק את האלמנט של המיחזור שבו.

החוק הזה נועד לעשות שני דברים חיוניים לישראל. קודם כול, למנוע את הלכלוך ואת הזיהום שממש מכאיב את העין. בארץ קטנה, יפה וצפופה כמו שלנו כואב הלב לראות את הפסולת הזאת של בקבוקים ריקים, והאמת היא שזאת פסולת מיוחדת במינה – היא תמיד נמצאת במקומות הבילוי והבידור של הישראלים, משום ששם הם שותים בימי הקיץ החמים. זה שונה מאריזות אחרות.

כאן, הטלת חובת פיקדון, כפי שהיא מוטלת כמעט בכל מדינות אירופה ובחלק גדול ממדינות ארצות-הברית, מוכיחה את עצמה, ולכן זה חוק שמביא לניקיון. הוא גם חוק שמביא לעידוד המיחזור ולעידוד התעשייה הישראלית – תעשיית המיחזור, ולמניעת האבסורד הזה, שאנחנו מייבאים פסולת של בקבוקים ממדינה אירופית.

אני מבקש מחברי הכנסת לתמוך בהצעת החוק הזאת ולא לקבל את ההסתייגויות. אני מבקש מחברי הכנסת שהגישו את ההסתייגויות ונוכחים כאן לוותר על ההסתייגויות למען העניין. תודה רבה.

היו"ר ד' טל:

תודה רבה. המסתייגים: חבר הכנסת אברהם פורז.

אברהם פורז (מרצ – רצ, מפ"ם, שינוי):

מוותר.

היו"ר ד' טל:

חבר הכנסת שלום שמחון – לא נמצא. חברת הכנסת תמר גוז'נסקי – לא נמצאת. חבר הכנסת צבי ויינברג – לא נמצא. חבר הכנסת נסים דהן – לא נמצא. חבר הכנסת צבי ויינברג – לא נמצא. חבר הכנסת ויינברג – שוב לא נמצא.

אם כן, חברי הכנסת, נעבור להצבעה על חוק הפיקדון על מכלי משקה, התשנ"ט–1999, כהצעת הוועדה. היות שאין הסתייגויות, נעבור לסעיפים 1–26 ולשם החוק. מי בעד? מי נגד?


הצבעה מס' 58


בעד סעיפים 1–26 – 11
נגד – אין
נמנעים – אין
סעיפים 1–26 נתקבלו.

היו"ר ד' טל:

11 בעד, אין מתנגדים, אין נמנעים. אשר על כן, אני רוצה לקבוע שהצעת חוק פיקדון על מכלי משקה, התשנ"ט–1999, עברה בקריאה שנייה.

נעבור לקריאה שלישית של הצעת החוק. מי בעד? מי נגד הצעת החוק?


הצבעה מס' 59


בעד החוק – 12
נגד – אין
נמנעים – אין
חוק הפיקדון על מכלי משקה, התשנ"ט–1999, נתקבל.

היו"ר ד' טל:

12 בעד, אין מתנגדים, אין נמנעים להצעת חוק הפיקדון על מכלי משקה. אני קובע שהצעת החוק התקבלה בקריאה שלישית.

אברהם פורז (מרצ – רצ, מפ"ם, שינוי):

אדוני היושב-ראש, האם תיתן לי אפשרות לומר כמה מלים למיקרופון?

היו"ר ד' טל:

הזכות נתונה לך, רק ביקשתי לקצר, היות שאנו נמצאים בערב יום הזיכרון.

אברהם פורז (מרצ – רצ, מפ"ם, שינוי):

אדוני יודע שלא עליתי לדבר מהדוכן. החוק הזה הוא חוק חשוב, במובן זה שאני מקווה שבעקבותיו לא נראה עוד לא פחיות ולא בקבוקים של פלסטיק זרוקים ברשות הרבים. בשלב הראשון אנו מקבלים את החוק הזה, לקראת חוקים שיבואו בעתיד ויעודדו את כולנו למחזר. במדינה קטנה כמו שלנו, זהו פשוט פשע לאומי, שכמויות כל כך גדולות של אשפה נקברות מדי שנה. חסר מקום לקבור, ואנחנו יודעים שאנחנו מעבירים את חירייה לנגב, ועוד מעט גם שם ייגמר המקום.

אחד הפתרונות הוא מיחזור. על-ידי הפיקדון על הבקבוקים הללו, אנו מיישרים את עצמנו עם הקו של המתוקנות במדינות – עם רוב מדינות ארצות-הברית, עם מדינות סקנדינביה ומדינות מרכז אירופה.

יש כאן גם אלמנט חינוכי: מי שחבל לו על 25 אגורות, ילך ויחזיר את הבקבוק. אם לא חבל לו, הוא יזרוק ומישהו ימחזר את הבקבוקים.

היו"ר ד' טל:

תודה רבה. רק בצבא אספנו בקבוקים, חבר הכנסת פורז.

אברהם פורז (מרצ – רצ, מפ"ם, שינוי):

אדוני היושב-ראש, כאשר אתה ואני היינו יותר צעירים, לא היה סיפור של בקבוקים חד-פעמיים. היו בקבוקי זכוכית, והיינו שוטפים אותם ומחזירים. גם היום מחזירים בקבוקים, בעיקר בקבוקי בירה. אז היה טוב יותר לאיכות הסביבה.

הצעת חוק לתיקון פקודת המשטרה (מס' 17), התשנ"ט–1999
(קריאה ראשונה)

היו"ר ד' טל:

סגן השר מיכאל איתן, הצעת חוק לתיקון פקודת המשטרה (מס' 17), התשנ"ט–1999, בקריאה ראשונה. אחריו – חבר הכנסת מיכאל קליינר, עם הצעת חוק הסדרים במשק המדינה (היטלים וארנונה) (תיקון מס' 15).

סגן שר במשרד ראש הממשלה מ' איתן:

אדוני היושב-ראש, כנסת נכבדה, אני מתכבד להביא בפני הכנסת, בשמו של השר לביטחון פנים, הצעת חוק לתיקון פקודת המשטרה, שעניינה צורת ההתקשרות והעבודה של שוטרים וקצינים במשטרה.

המטרה העיקרית של הצעת חוק זו היא לשנות את המצב הקיים היום בכל מה שקשור לגיוס שוטרים למשטרה. כאשר שוטר מתגייס כיום למשטרה, הוא מגויס לתקופה של חמש שנים, כאשר השנה הראשונה היא שנת ניסיון. בתום חמש שנים, השוטר צריך לבקש הארכה נוספת, ואז מאריכים לו את השירות בחמש שנים נוספות. בתום ההארכה השנייה הוא מבקש הארכה נוספת, ואז הוא נכנס לחמש שנים נוספות עד ל-15, ואחר כך יש לו בעצם הארכה בלתי מוגבלת. הצעת החוק באה לתקן ולהשוות את מצבם של הקצינים שלגביהם לא נדרשה בפועל תקופת הארכה, אלא פעם אחת בלבד, ולגביהם חלה תקופת העבודה במשטרה ללא צורך בבקשה נוספת.

אם תתקבל הצעת החוק הזאת, המהלך הזה של כריתת חוזה בין שוטר ו/או קצין במשטרה לבין המשטרה יעבור תהליך של בדיקה מחדש או חידוש כל חמש שנים. הדבר הזה, על דעת המשטרה והשר לביטחון פנים, יביא לכך שתהיה מוטיבציה רבה יותר לשוטרים ולקציני המשטרה.

מוצע להחיל את התיקון הזה רק על מי שבמועד כניסת התיקון לתוקף לא השלים את חמש השנים הראשונות. לגבי אלה שכבר התחילו במסלול, המסלול יימשך כפי שהיה עד עכשיו.

נקודה נוספת שמציעים לתקנה היא סעיף 12 לפקודה: במקום שתקופת הניסיון תהיה של 12 חודש – שנה פלוס ארבע שנים נוספות לחמש השנים הראשונות – תקופת הניסיון תהיה שנתיים. התיקון הזה מוסבר בכך שיש קורסי הכשרה שנמשכים תקופה ארוכה, והמשטרה רוצה עבור עצמה תקופת ניסיון ובדיקה של השוטר ו/או הקצין לתקופה נוספת שתהיה משמעותית, ואפשר יהיה לשפוט את התאמתו למסגרת.

אשר על כן, השר לביטחון פנים מבקש את אישור הכנסת להצעת החוק ולהעברתה לדיון בוועדת הפנים.

היו"ר ד' טל:

תודה רבה. אנחנו עוברים להצבעה.

קריאה:

אין הסתייגויות?

היו"ר ד' טל:

זוהי קריאה ראשונה בלבד.

אנחנו עוברים להצבעה על הצעת החוק לתיקון פקודת המשטרה (מס' 17), התשנ"ט–1999. מי בעד? מי נגד?


הצבעה מס' 59


בעד ההצעה להעביר את הצעת החוק לוועדה – 8
נגד – אין
נמנעים – אין 
ההצעה להעביר את הצעת חוק לתיקון פקודת המשטרה (מס' 17),
התשנ"ט–1999, לוועדת הפנים ואיכות הסביבה נתקבלה.

היו"ר ד' טל:

בעד – 8, אין מתנגדים ואין נמנעים. הצעת החוק לתיקון פקודת המשטרה (מס' 17) תועבר לוועדת הפנים של הכנסת.


הצעת חוק הלוואות לשכר לימוד, התשנ"ט–1999
(קריאה ראשונה)

היו"ר ד' טל:

אנחנו עוברים לסעיף הבא: הצעת חוק הלוואות לשכר לימוד. חבר הכנסת מיכאל נודלמן, בבקשה.

מיכאל נודלמן (ישראל בעלייה):

אדוני היושב-ראש, כנסת נכבדה, לא אחת הועלתה מצוקת הסטודנטים לדיון במליאה. בעיותיהם של 180,000 סטודנטים נתגלו בזמן השביתה הארוכה של ראשית שנת הלימודים. כידוע לכם, דבר לא השתנה מאז תחילת השביתה. הבעיה העיקרית היתה, כמובן, גובה שכר הלימוד ומימונו. עם זאת, אני בטוח שתהיה זו טעות חמורה לחשוב, שכסף הוא חזות הכול ובשכר הלימוד מתחילה ומסתיימת הבעיה.

צריך לראות את סוגיית ההשכלה הגבוהה בישראל בראייה כוללת: רוב הסטודנטים בארץ מתחילים את הלימודים בגיל 21–22, אחרי שירות צבאי. רובם כבר לא גרים אצל ההורים, ונאלצים לשלם נוסף על שכר הלימוד בין 20,000 ל-30,000 שקל בשנה עבור קיום. לרבים יש משפחות וילדים, ולא צריך גם לשכוח את המילואים.

התוצאה בסיכום הכללי היא, שתקופת הלימודים מתארכת, בעוד האינטנסיביות של הלימודים נחלשת. מכאן נובע, שהגיל הממוצע לקבלת תואר דוקטור בישראל נע בין 30 ל-36 שנה, לעומת גיל 26–28 בארצות-הברית. מדען בארץ מתחיל את הקריירה המדעית שלו באיחור של שש–עשר שנים לעומת עמיתיו בארצות-הברית. מכאן אנחנו מבינים מדוע יש מחסור בכוח אדם במקצועות הנחוצים במשק, כמו היי-טק, ומדוע שכבות חלשות באוכלוסייה לא מסוגלות לצאת ממעגל העוני – משום שהן אינן יכולות לממן את לימודי ילדיהן.

הצעת חוק הלוואות לשכר לימוד שאני בא להציע היא ברוח הנורמות המקובלות במדינות המערב, שסטודנטים יכולים לקבל בהן הלוואה למימון הכולל של הלימודים. החוק קובע, כי סטודנט אשר לומד באוניברסיטה, במכללה אקדמית ובכל מוסד שהתואר שלו מוכר על-ידי המועצה להשכלה גבוהה, יהיה זכאי בכל אחת משנות לימודיו לתואר ראשון להלוואה בגובה שכר לימוד.

בסעיף 7 כתוב במפורש, כי תנאי ההלוואה, גובה הריבית, תנאי החזר ההלוואה וכל תנאי אחר הקשור בהם ייקבעו על-ידי שר האוצר בהסכמת שר החינוך. אם ירצו יוכלו השרים לקבוע אחוז השתתפות מינימלי ובכך לצמצם את עלות הצעת החוק למדינה. בזה אנחנו נותנים חופש פעולה לשרים ביחס לקבוצות סוציאליות כלכליות, כדי שיהיה שוני בין כל הקבוצות.

אני בטוח שהחוק הזה הוא דרך לשינוי בבסיס קבלת השכלה גבוהה לבני שכבות המצוקה שתאפשר להם להיכנס למוסדות להשכלה גבוהה.

אני קורא לחברי הכנסת לתמוך בהצעת חוק הלוואות לשכר לימוד. תודה.

היו"ר ד' טל:

תודה רבה. חבר הכנסת עמנואל זיסמן, בבקשה.

עמנואל זיסמן (הדרך השלישית):

אדוני היושב-ראש, חברי הכנסת, החוק הזה שיזם חבר הכנסת נודלמן ששמעתם אותו קודם ישיג שתי מטרות: צדק חברתי והשקעה בכל סטודנט. היום אין דין שווה בעזרה מהמדינה לכל הסטודנטים במדינת ישראל. אחרי השביתה של הסטודנטים התברר מעל לכל ספק, שמה שהובטח להם על-ידי הממשלה הוא בעיקר לאלה שלומדים בשמונה אוניברסיטאות ובמכללות מסוימות; אבל רבבות סטודנטים לא יכולים ללמוד באוניברסיטאות. הכנסת, באמצעות ועדת החינוך והתרבות בראשותי, תיקנה את חוק ההשכלה הגבוהה ומאפשרת עכשיו לסטודנטים ללמוד במכללות ובשלוחות וגם במוסדות להשכלה גבוהה בלתי מתוקצבים. אנחנו רוצים לדאוג לא למוסדות, אלא לסטודנטים. יש להם הזכות שכל מדינה צריכה להקנות גם להם, לקבל הלוואה.

אני שמעתי שראש הממשלה הצהיר – כך כתוב היום לפחות בשלושה עיתונים: המדינה צריכה לתת הלוואות לכל סטודנט. אם ראש הממשלה חושב כך, אנחנו נכין את הצעת החוק לקריאה שנייה ולקריאה שלישית, ואנחנו מתכוונים לכל סטודנט, אדוני היושב-ראש. גם הנדסאי, גם סטודנט בשלוחה זרה, וגם סטודנט במכללה, כמו סטודנט באוניברסיטה זכאי לעזרה כלכלית ולביטחון כדי שהוא יוכל ללמוד ללא דאגה כלכלית ולמצות את הפוטנציאל שטמון בו, נעשה את הכול כדי שברגע שהחוק יאושר, בעוד כמה דקות, במליאת הכנסת הוא יובא – אני אומר את זה לחברת הכנסת נעמי חזן שהיתה פעילה בנושא הזה, לחברת הכנסת ענת מאור, אני לא רואה חברים אחרים בוועדה – נכין את ההצעה ונביא אותה לישיבה מיוחדת של הכנסת שבוודאי תתקיים עד 17 במאי, כדי שיהיה חוק שעוזר לכל סטודנט באשר הוא סטודנט ומאפשר לו להתקדם בסולם החברתי המדעי והמחקרי במדינת ישראל.

אני רוצה להודות לבסוף לכל אלה שעזרו לי, למנהלת הוועדה יהודית גידלי – – –

היו"ר ד' טל:

אתה עדיין לא מסיים, יש לך עוד חודש.

עמנואל זיסמן (הדרך השלישית):

וגם לשני סטודנטים, אדוני היושב-ראש, גל בלאו ומוטי פרנקו שמייצגים את הסטודנטים ומסייעים לנו בחקיקה חשובה זו.

היו"ר ד' טל:

תודה רבה. חברי הכנסת, אנחנו עוברים להצבעה על הצעת חוק הלוואות לשכר לימוד, התשנ"ט–1999, של חבר הכנסת מיכאל נודלמן, קריאה ראשונה. אפשר להצביע; בהנחה שהצעת החוק תועבר לוועדת החינוך.


הצבעה מס' 60
בעד ההצעה להעביר את הצעת החוק לוועדה – 6
נגד – אין
נמנעים – אין
ההצעה להעביר את הצעת חוק הלוואות לשכר לימוד, התשנ"ט–1999,
לוועדת החינוך והתרבות נתקבלה.

היו"ר ד' טל:

אין מתנגדים, אין נמנעים, שישה בעד. אשר על כן הצעת חוק הלוואות לשכר לימוד תועבר להכנה לקריאה שנייה ולקריאה שלישית לוועדת החינוך.

אמנון רובינשטיין (מרצ):

אבקש לצרף את קולי, זה מאוד חשוב.

היו"ר ד' טל:

אני אצרף את חבר הכנסת פרופסור רובינשטיין, זה מאוד חשוב לפרופסור רובינשטיין. צירפתי אותו.

ענת מאור (מרצ):

ראש הממשלה ממילא לא מתכוון לממש את החוק. נחליף את הממשלה ואז נדאג שהצעת החוק של נודלמן תיושם. תגיד את זה ברמקול.

היו"ר ד' טל:

חברת הכנסת ענת מאור, אנחנו רוצים לסיים היום מהר. למה אקרא לך בפעם הראשונה, השנייה והשלישית? למה את מתגרה? אנחנו מסיימים עוד מעט. תודה.

הצעת חוק סדר הדין הפלילי (תיקון מס' 26) (זכות השימוע), התשנ"ט–1999
(קריאה ראשונה)

היו"ר ד' טל:

חברי הכנסת, אנחנו עוברים להצעת חוק סדר הדין הפלילי (תיקון מס' 26) (זכות השימוע), התשנ"ט–1999, של חבר הכנסת אמנון רובינשטיין – קריאה ראשונה. יציג את ההצעה חבר הכנסת אמנון רובינשטיין.

אופיר פינס-פז (העבודה):

אדוני היושב-ראש, מה עם קריאה שנייה וקריאה שלישית בחוק ההסדרים?

היו"ר ד' טל:

טרם הגיע אלינו מוועדת הכספים. בבקשה, אדוני.

אמנון רובינשטיין (מרצ):

אדוני היושב-ראש, אני אדבר בקיצור, כיוון שהשעה מאוחרת ויום הזיכרון מתקרב. אבל בכל זאת, ברשותכם, כמה מלים.

במדינת ישראל לא קיים הליך שימוע משפטי לפני העמדה לדין בעבירות של פשע, מה שנקרא באנגלית indictable offences. זה דבר יוצא דופן, זה לא דבר רגיל. התושבים הישראלים רואים בטלוויזיה שופט חוקר אנגלי, רואים Juge D'instruction צרפתי, רואים Grand Jury באמריקה – לא מבינים על מה מדובר. מדובר באחד המוסדות החשובים ביותר להבטחת הגנה על שמו הטוב של האדם – שלא תובע, קטיגור מקצועי הוא זה שיחליט להעמיד אותו לדין בעבירות פשע, אלא גוף שיפוטי עצמאי. שכן העמדה של אדם לדין באשמת פשע היא כשלעצמה חצי עונש, היא מכתימה אותו ואת משפחתו ואת ילדיו.

הכנסת ביטלה את החקירה המוקדמת בשנות ה-50, בהליך מאוד מאוד פזיז. היא לא התחשבה בנהלים הקיימים בעולם כולו. יש בכלל איזה מין מסורת במשפט הפלילי הישראלי, שזורקים את כל הערבויות שפותחו במדינות אחרות, זורקים אותן החוצה, והכנסת מקבלת את זה.

אני לא ביקשתי להחזיר את החקירה המוקדמת מפני שאני יודע שאין לזה סיכוי, אבל ביקשתי לעשות דבר אחד. היום קיים מצב שהוא ממש שערורייה. רק אנשי ציבור זוכים לשימוע לפני העמדתם לדין. אזרחים אחרים רגילים מקבלים בדואר או על-ידי שליח בית-משפט, או לפעמים בידיעה בעיתונות את הידיעה שהם עומדים לדין, ובעיקר אלה שלא מיוצגים על-ידי עורך-דין.

לכן, הצענו פה-אחד בוועדת החוקה – גם היושב-ראש היה שותף לדיונים האלה – שנטיל חובת שימוע מוגבלת על העמדה לדין בעבירות פשע. קודם כול – יידוע. אדם צריך לדעת שעומדים להעמיד אותו לדין כדי להתגונן, להעסיק עורך-דין אם הוא רוצה. דבר שני, שחובת השימוע כלפיו לפני שמחתימים אותו שהוא עבריין פושע תהיה לא רק לגבי אנשי ציבור מיוחסים, אלא לגבי כל עם ישראל.

עם זאת, אפשרנו סינון העבירות האלה. בנוסח הראשון הצעתי שזה לא יחול על עבריינים שכבר יש להם רקורד של עבירות קודמות. ועדת החוקה לא הסכימה לזה, אבל נדון בזה מחדש בקריאה השנייה והשלישית.

שנית, הסמכנו את שר המשפטים להוציא מהרשימה עבירות שטעונות שימוע. למשל, יש פשעים שאין בהם משמעות כל כך דרסטית. נותנים לנו דוגמה לפגיעה ברכוש, ששריטה במכונית היא פשע. לדעתי, צריך לבטל את זה ולהפוך את זה לעוון.

אנחנו גם מוכנים לביצוע הדרגתי, כדי להתחשב בצרכים המינהליים של המשטרה ושל הפרקליטות. הבטחנו גם לפרקליטת המדינה, שלפני שנחיל על זה דין רציפות נשמע אותה פעם נוספת. אנחנו לא רוצים להכביד על פרקליטות המדינה ולא על המשטרה, בכל זאת אנחנו לא יכולים לאפשר שבעניין משמעותי של זכויות אזרח – – –

היו"ר ד' טל:

לעומת זה, אנחנו עשויים לקצר הליכים בצד השני.

אמנון רובינשטיין (מרצ):

היושב-ראש העיר לי, שאחד השיקולים שהניעו את חברי ועדת החוקה הוא, שחובת שימוע כזאת תקצר מאוד את ההליכים בבית-משפט, תבטל את הצורך במאות בקשות של עיכוב הליכים, תבטל את הצורך בשימוע מוקדם בהליכי המשפט של טענות שאפשר היה לברר אותן קודם, כמו למשל טענת אליבי שלא שמעו אותה, או טענה של טעות בזיהוי. לכן, גם נציגי לשכת עורכי-הדין, גם הסניגור הציבורי פרופסור קנת מן וגם כל חברי הוועדה השתכנעו בנחיצות העניין הזה וביקשו לעשות את זה בצורה מושכלת ומוסכמת. אנחנו יכולים לעשות זאת בכנסת לאחר שנשמע פעם נוספת את פרקליטת המדינה ולאחר שנעשה את ביצוע החוק בצורה הדרגתית, כדי שלא יהיה צריך יותר מדי כוח אדם.

אני מבקש מחברי הכנסת להעביר את הצעת החוק בקריאה ראשונה. תודה רבה.

היו"ר ד' טל:

תודה רבה. חברי חברי הכנסת, אנחנו עוברים להצבעה.

אדוני השר? בבקשה. הזכות עומדת לך. חבר הכנסת רובינשטיין, סברתי לתומי שתיאמת את הנושא עם הפרקליטות.

שר המשפטים צ' הנגבי:

סליחה, חבר הכנסת רובינשטיין, עם כל הכבוד, עמדת משרד המשפטים, כפי שאתה יודע, מתנגדת בחריפות להצעה הזאת. זכותכם להיאבק על ההצעה, אבל אנחנו סבורים שההצעה הרסנית.

אדוני יושב-ראש הישיבה, אדוני יושב-ראש הכנסת, אדוני יושב-ראש ועדת הכנסת, זו הצעת חוק לחיסול התביעה הכללית במדינת ישראל.

היו"ר ד' טל:

אדוני רציני? אני רוצה להבין.

שר המשפטים צ' הנגבי:

אני חוזר על דברי, חבר הכנסת רובינשטיין – – –

רפאל פנחסי (ש"ס):

הנימוקים שלך משכנעים להצביע בעד.

היו"ר ד' טל:

סליחה, חבר הכנסת פנחסי.

שר המשפטים צ' הנגבי:

אם אתה חושב שבמדינת ישראל צריך לחסל את התביעה הכללית, תצביע בעד.

היו"ר ד' טל:

זה היה רק לתפארת המליצה.

רפאל פנחסי (ש"ס):

זה היה בתור בדיחה.

היו"ר ד' טל:

אני מרשה להתבדח, אבל בנושא כל כך חשוב צריך לציין שזה לתפארת המליצה.

שר המשפטים צ' הנגבי:

חבר הכנסת רובינשטיין, עזוב את הגיוס, אין גיוס נגדי.

אדוני היושב-ראש, הצעת החוק של חבר הכנסת אמנון רובינשטיין נועדה בוודאי להשיג מטרות טובות. אין ספק שחבר הכנסת רובינשטיין מעוניין בתום לב לסייע לזכותם של אנשים שהוחלט להגיש נגדם כתב אישום לשכנע את המערכת המופקדת על מערכת החוק בצדקת עמדתם.

נקודת המוצא שאיש איננו חולק עליה – חבר הכנסת רובינשטיין, אני בטוח שאתה לא פתוח לשכנוע, אבל לפחות תשמע את עמדתם של הנציגים.

אמנון רובינשטיין (מרצ):

אני חושב שאתה פתוח לשכנוע, אבל עמדת הפרקליטות נקבעה מראש.

שר המשפטים צ' הנגבי:

זה נכון. השאלה היא אם עמדת הפרקליטות מוצדקת או לא, האם עמדתו של היועץ המשפטי לממשלה מוצדקת או לא.

אמנון רובינשטיין (מרצ):

רק במדינת ישראל יש מצב שבו תובע יכול להעמיד אדם לדין על פשע בלי – – – אז כל העולם הוא משוגע ורק הפרקליטות יודעת מה נכון; תמצא לי בכל העולם כולו, רק מדינה אחת באירופה, באנגליה. אני מבקש לענות לשר המשפטים.

שר המשפטים צ' הנגבי:

אני אשמח אם תענה לי, חבר הכנסת רובינשטיין, בעיקר אם תענה לגופן של הטענות שאשמיע כאן. הייתי מאוד מעוניין לשמוע את תגובתך; תשמע את הנימוקים, אלה נימוקים יסודיים.

חבר הכנסת פנחסי, זאת לא הצעת החוק שאתה דיברת עליה, זאת לא הצעת החוק של סמכות בתי-המשפט.

רפאל פנחסי (ש"ס):

ועדת הכנסת היתה צריכה – – –

שר המשפטים צ' הנגבי:

ועדת הכנסת לא צריכה להחליט עליה, זה לא קשור לוועדת הכנסת.

רפאל פנחסי (ש"ס):

זה מה שנפל?

שר המשפטים צ' הנגבי:

זה לא מה שנפל. מה שנפל לא עולה בכנסת הזאת; זו הצעה אחרת, הצעה חדשה, זה לא קשור לנושא שברוב נחישותך הצלחת להעביר לכנסת הבאה.

אני חוזר, אדוני היושב-ראש, ידידי חבר הכנסת רובינשטיין, אין חולק על כך שרצוי שכל אדם יוכל לזכות בשימוע, זה מצב רצוי, אופטימלי, במערכת מושלמת.

רפאל פנחסי (ש"ס):

אלה המלצות ועדת-אור?

שר המשפטים צ' הנגבי:

כן.

עם זאת, המערכת איננה מושלמת, כמו כל מערכת ציבורית חלות עליה מגבלות. כמו שמערכת המשפט איננה מסוגלת לסיים משפט של אדם בתוך יומיים, או חודש, בין שזה משפט אזרחי ובין שזה משפט פלילי, כך גם מערכות ציבוריות אחרות לא מסוגלות לתת מענה מושלם, פרפקציוניסטי, על כל צורך ציבורי.

מתן זכות שימוע גורפת לכל אדם שעתיד להיות מועמד לדין בעבירה של פשע, המשמעות המעשית של כך, אדוני חבר הכנסת רובינשטיין, היא שיתוק של התביעה הכללית, עיכוב משמעותי בטיפול בתיקים ובהגשת כתבי אישום. אין תמריץ טוב יותר לעולם העברייני מאשר הידיעה שהפרקליטות לא מסוגלת להעמיד אותם לדין.

היו"ר ד' טל:

אדוני, תרשה לי. אתה מדבר על תמריץ לעולם העברייני, אבל פרופסור רובינשטיין אומר שלא ניתן את זה לעולם העברייני, לא ניתן את זה לאנשים שעברו כמה עבירות, אלא ניתן את זה לאדם שעבר פעם אחת עבירה, עדיין הוא לא בחזקת עבריין.

אמנון רובינשטיין (מרצ):

אני מוכן לביצוע הדרגתי.

שר המשפטים צ' הנגבי:

חבר הכנסת רובינשטיין מדבר על זכות לכל אדם, כך זה בחוק כפי שאושר בוועדה בקריאה ראשונה. מדובר בזכות טוטלית לכל אדם.

אמנון רובינשטיין (מרצ):

הצעתי שזה לא יהיה בחוק.

שר המשפטים צ' הנגבי:

בסדר, תמיד מציעים, אבל זה לא קיים בחוק.

אמנון רובינשטיין (מרצ):

יש הצהרה שלי ושל חבר הכנסת דוד טל.

שר המשפטים צ' הנגבי:

מדובר במיוחד בתיקים מורכבים ובתיקים מרובי נאשמים.

ההצעה הזאת רוויה קשיים פרקטיים, שתכליתם טובה אבל תוצאתם הרסנית. קשה לי להאמין שאדם כמו חבר הכנסת אמנון רובינשטיין – אולי המומחה הגדול ביותר בבית הזה בתחום המשפט הפלילי, בין כלל חברי הכנסת – איננו מבין איך מתגשמת הלכה למעשה בדקות האלה האמרה המפורסמת, שכל הכוונות הטובות מובילות לגיהינום, ופה מדובר ממש על גיהינום.

אמנון רובינשטיין (מרצ):

גם לנאשמים יש גיהינום.

שר המשפטים צ' הנגבי:

הדבר מעלה קשיים נקודתיים, כמו אופן מימוש הזכות לגבי חשודים שמצויים במעצר, אופן מימוש אותה זכות לגבי חשודים שאינם מיוצגים על-ידי עורכי-דין, ושאלה של שימוע בתיקי פשעים שמטופלים על-ידי התביעה המשטרתית.

אדוני היושב-ראש, המצב בפועל לא מחייב מיסוד של הזכות לשימוע בחוק. פרקליטי המדינה, דלתותיהם פתוחות בפני פניותיהם של חשודים ובאי-כוחם ובפני כל חומר אשר הם מעוניינים להעביר אליהם, ואין שום צורך לעגן את זכות השימוע בחוק. כל הסדר שייקבע בנושא השימוע חייב להיות שוויוני, וגם הצעת החוק הנוכחית פוגעת בהסדר הזה ובעיקרון הזה. קודם כול, לא ניתן לעשות שימוע למי שלא מיוצג. שנית, לא ברור מדוע יזכו לשימוע חשודים בתיקי פשע בלבד. נראה שהטעמים לקיום השימוע עומדים גם במקרים אחרים.

אדוני היושב-ראש, ליישום הצעת החוק כלשונה – ופניתי בעניין הזה גם לשר האוצר הנוכחי וגם לקודמו, יעקב נאמן – יש השלכות תקציביות וארגוניות משמעותיות גם לגבי הפרקליטות וגם לגבי המשטרה, כאשר ברור, ואיש לא חולק על כך, ואני בטוח שגם חבר הכנסת רובינשטיין לא יכול לחלוק על כך, שלגבי העומס שיוטל על הפרקליטות אם תהיה הנחיה גורפת בחוק לבצע שימוע באופן שמוצע בהצעת החוק – המשמעות המעשית היא, שלא יוכלו לעסוק בכלל בשום תיק עד תומו; יצטרכו כל הזמן לעסוק בשימועים.

עמנואל זיסמן (הדרך השלישית):

זו קריאה ראשונה.

אופיר פינס-פז (העבודה):

האם החוק לגבי מס הכנסה הוא עכשיו?

היו"ר ד' טל:

– – – עוד מעט הפסקה.

שר המשפטים צ' הנגבי:

אדוני היושב-ראש, אתן דוגמה רק לגבי הנתונים של שנת 1998, שאינם נתונים מלאים, כי הם נכונים רק לסוף נובמבר 1998. הועברו במהלך השנה על-ידי המשטרה לרשויות התובעות כ-32,000 תיקים בעבירות פשע נגד 46,000 חשודים. לפרקליטויות המחוז הועברו באותה תקופה 6,000 תיקים, וזאת כנגד 9,000 חשודים. גם אם רק ב-50% מהתיקים בלבד, שזה לא הממוצע, מוחלט להגיש כתבי אישום, הרי שכמות התיקים שמטופלים בפרקליטויות עומדת על כמה אלפים בשנה. אם הפרקליטות תידרש על-ידי הכנסת לערוך שימוע לאלפי חשודים בשנה, שללא ספק יממשו את הזכות שהחוק הזה יעניק להם – העסק תקוע. למעשה, כל המערכת קורסת.

נעמי חזן (מרצ):

אדוני השר, השיקול שלך כלכלי? אני רוצה להבין.

שר המשפטים צ' הנגבי:

לא. הרי אנחנו יודעים שלא יעמידו – – –

אמנון רובינשטיין (מרצ):

אני הסכמתי לביצוע מדורג.

שר המשפטים צ' הנגבי:

גברתי חברת הכנסת חזן, אנחנו יודעים שלא יעמידו מאות פרקליטים נוספים. לא יעשו את זה. יגידו: תנסו לעבוד. התוצאה המעשית היחידה שתהיה להצעת החוק הזאת לא תביא שום מזור לשום חשוד, אלא תגרום באופן מעשי, בתקופה שבה הפשע גואה, לשיתוק המערכת; בין המערכות הבודדות שמתייצבות מול הפשע הזה.

אני נדהם מהנאיביות של מציעי ההצעה. אם יכול חבר הכנסת רובינשטיין להבטיח לי שהכנסת תחוקק בחוק שייתנו מאות תקנים לפרקליטות וגם למשטרה, למעשה יכפילו את כוחן – אז יש נימוקים אחרים, אבל הנימוקים האחרים האלה הם ברמה הערכית, העקרונית, ואפשר להתווכח עליהם לכאן ולכאן. אנחנו יודעים איך יוצא חוק של הכנסת. אינני זוכר חוק שבו נקבעה החובה על תקציב המדינה ליישם את דרישות החוק באופן מעשי ולהעניק תקנים בהיקף הנדרש. התוצאה המעשית היא שתהיה הוראת חוק שמחייבת, למעשה, את הפרקליטות לנהוג לפיה, כי הרי הפרקליטות לא תסטה ממנה כהוא-זה, אבל בפועל לא יוכלו להגיש כתבי אישום.

מה זה שימוע? הרי שימוע אינו איזה הליך טכני שבו פותחים את הדלת, נכנסים, מדברים והולכים. צריך ללמוד את התיק, צריך להתכונן לשימוע, צריך לשמוע את החשוד וצריך לקבל את ההחלטה – הכול לאחר שכבר בוצעו כל הפעולות הקודמות, שלצורך קבלתן קיימת הפרקליטות.

אמנון רובינשטיין (מרצ):

אם היא קוראת את התיק לפני שהיא מעמידה לדין, אוי ואבוי לנו.

שר המשפטים צ' הנגבי:

גם חבר הכנסת רובינשטיין יודע את העובדות האלה, כי הוא נכח בישיבות בוועדת החוקה שבהן גם מפכ"ל המשטרה – – –

אמנון רובינשטיין (מרצ):

ההופעה של הפרקליטות שכנעה את חברי הכנסת להכפיל את מספר – – –

שר המשפטים צ' הנגבי:

אני לא יודע מי זה "חברי הכנסת". יש פה חמישה-שישה חברי כנסת.

רפאל פנחסי (ש"ס):

– – –

היו"ר ד' טל:

אדוני השר, אני יכול להעיד שהייתי נגד ההצעה הזאת.

שר המשפטים צ' הנגבי:

וצדקת.

היו"ר ד' טל:

לא צדקתי. אחרי ששמעתי את הנימוקים של הפרקליטות, הבנתי שאני טועה, ולכן נטיתי לצד השני. אתה לא חושד שאני משתף פעולה עם חבר הכנסת רובינשטיין ממרצ.

שר המשפטים צ' הנגבי:

אני לא יודע – – –

רפאל פנחסי (ש"ס):

חבר הכנסת טל, ככל שהוא מדבר יותר, הוא משכנע יותר חברי כנסת להצביע בעד. כדאי לך לקצר.

שר המשפטים צ' הנגבי:

לא.

רפאל פנחסי (ש"ס):

ככל שתקצר יותר, יותר – – –

שר המשפטים צ' הנגבי:

חבר הכנסת פנחסי, אני לא מתאר לעצמי – – –

רפאל פנחסי (ש"ס):

הפרקליטות לא יודעת מה התיק שהיא צריכה ללמוד? אז מה אתה מנמק עכשיו שהיא צריכה ללמוד. לפני שהיא מגישה תיק, היא לומדת. חבר הכנסת רובינשטיין, האם זה לא כך?

שר המשפטים צ' הנגבי:

סליחה, אך לא מדובר על – – –

היו"ר ד' טל:

חבר הכנסת פנחסי, אני מבקש לאפשר לנו להתקדם ולסיים. חברי חברי הכנסת, אני רוצה להזכיר: היום ערב יום הזיכרון, ואנו עוד צריכים להגיע הביתה.

שר המשפטים צ' הנגבי:

חבר הכנסת פנחסי יודע, ששימוע לא נעשה בשיטת הסרט הנע. יש החלטה על העמדה לדין. מודיעים זאת לחשוד, והוא מבקש פרק זמן להתכונן. הוא לוקח לעצמו את הזמן, ובוודאי צריך לתת לו. לאחר מכן נקבע זמן לשימוע. בינתיים, כידוע, אנשי הפרקליטות עוסקים בשורת סוגיות ארוכה. מגיע מועד השימוע – חייבים להתכונן וללמוד מחדש את כל הפרטים שהובילו בשעתם להחלטה המקורית על העמדה לדין. זה לא דבר שנשמר בזיכרון לנצח נצחים כך שלא צריך לפעול ולרענן. הרי גם כשפרקליט מגיע לבית-המשפט ותובע בשם המדינה, הוא מתכונן. לכאורה, אתה יכול לומר: מה יש לו להתכונן? הרי לפני שנה הוא כבר קיבל את ההחלטה. הוא לא צריך לקרוא את העדויות? הוא לא צריך לבחון את חומר הראיות? הוא לא צריך להכין עצמו לחקירת העדים השונים או לחקירה נגדית?

התוצאה המעשית היא, שאלפי שימועים בשנה יובילו מייד לכך שכל המערכת תהיה תקועה ותקרוס. יכול להיות שזה מה שאנשים בבית הזה רוצים. קשה לי להאמין שחבר הכנסת רובינשטיין רוצה את זה.

רפאל פנחסי (ש"ס):

אני לא חושב שחבר הכנסת רובינשטיין חשב על זה.

היו"ר ד' טל:

אני לא מניח שהשר חושד בחבר הכנסת רובינשטיין שזה מה שהוא רוצה.

שר המשפטים צ' הנגבי:

אדוני היושב-ראש, בצרפתית נאמר – –

היו"ר ד' טל:

c'est la vie. 

שר המשפטים צ' הנגבי:

– – le mieux est l'ennemi du bien – הטוב ביותר הוא האויב של הטוב. מה שרוצה חבר הכנסת רובינשטיין הוא להשיג את התוצאה הטובה ביותר.

אבנר חי שאקי (מפד"ל):

אבל הוא מוכן שזה יהיה הדרגתי. זה מצוין.

שר המשפטים צ' הנגבי:

מה זה "הדרגתי"? הוא מוכן לשתק את הפרקליטות באופן הדרגתי. זה מה שהוא מוכן.

רפאל פנחסי (ש"ס):

תאר לך שבקדנציה הבאה הוא יהיה שר המשפטים.

שר המשפטים צ' הנגבי:

בעזרת השם. אני חושב, שבקדנציה הבאה – – –

אמנון רובינשטיין (מרצ):

אדוני שר המשפטים, כולנו רוצים לקצר בגלל יום הזיכרון.

שר המשפטים צ' הנגבי:

סליחה. עם כל הכבוד, לגבי הנושא הזה, הרי אני לא עושה פיליבסטר. אין לנו פה גיוס, ואין לנו פה עמדה של סיעות בקואליציה. יש פה התמודדות עם נושא קשה. אדוני היושב-ראש, חבר הכנסת רובינשטיין יודע עד כמה הנושא הזה קשה. הוא היה נוכח בישיבת ועדת החוקה שהתקיימה ביום 21 בדצמבר 1998. נדמה לי, שבישיבה ההיא נכחו הבכירים שבבכירים בפרקליטות המדינה – אנשים שנאבקים על אכיפת החוק הרבה מאוד שנים בשירות הציבור. חבר הכנסת אמנון רובינשטיין, אתה בוודאי לא מטיל ספק בניסיון וברקורד המקצועי של האנשים האלה.

אמנון רובינשטיין (מרצ):

גם הם לא מטילים ספק בניסיון ובידע שלי.

שר המשפטים צ' הנגבי:

נכון. לכן, המחלוקת פה היא מחלוקת מקצועית.

היו"ר ד' טל:

היא תוכרע כאן באולם המליאה.

שר המשפטים צ' הנגבי:

המשנה לפרקליטת המדינה גברת רחל סוכר, פרקליט מחוז ירושלים משה לדור והמשנה ליועץ המשפטי לממשלה גברת יהודית קרפ נכחו בדיון. כל הנציגים של משרד המשפטים ושל הפרקליטות הביעו התנגדות עקרונית לחוק המוצע.

אדוני היושב-ראש, אנחנו מאוד מצטערים שהפניות ליושב-ראש הוועדה – גם של היועץ המשפטי לממשלה, גם של המפכ"ל וגם של ראש אגף החקירות – נדחו ללא נימוק. אנחנו ביקשנו שלא תהיה החלטה לגבי העברת החוק בקריאה הראשונה, עד שיינתן מענה מעשי על השאלה הארגונית. השאלה הארגונית היא השאלה הבסיסית. על הנושאים המרכזיים אפשר להתווכח, אבל ברור שאם לא תוקצה התביעה הכללית, לא תוקצה היכולת להתמודד עם הצעת החוק הזאת – – –

אופיר פינס-פז (העבודה):

הזמן. הבנו.

שר המשפטים צ' הנגבי:

זה לא חשוב לך? אדוני, אתה הגשת בג"ץ בעניין פרשת בר-און ודרשת להיאבק נגד הרצון לשתק את התביעה הכללית.

אופיר פינס-פז (העבודה):

אני מצטער – – –

שר המשפטים צ' הנגבי:

לא, להיפך. סוף סוף, אני רוצה שאתה תהיה שותף.

אופיר פינס-פז (העבודה):

שכנעת אותי.

שר המשפטים צ' הנגבי:

שכנעתי אותך? בסדר. אני רק צריך לשכנע עוד שלושה אנשים, והכול יהיה בסדר.

אדוני היושב-ראש, במקרים רבים מאוד נושא השימוע הופך למסע דיג של ראיות על-ידי הנאשם או על-ידי בא-כוחו. לעתים בכלל אין מקום לשימוע, כיוון שמדובר בקביעת ממצאי מהימנות על-ידי בית-המשפט. כך למעשה בעבירות של אינוס, או בעבירות של רצח, המחלוקת היא ברוב המקרים ראייתית. מחלוקת ראייתית צריכה להתברר בבית-המשפט, ולא ברור לנו כלל מה התפקיד של סוגיית השימוע בתיקים מן הסוג הזה.

אדוני היושב-ראש, לקראת סיום אני רוצה לומר, שאני חושב שזו תהיה טעות קשה של הבית הזה להתעלם מכל הנימוקים שהוצגו בפרוטרוט על-ידי פרקליטי המחוז השונים בוועדת החוקה. הפרקליטות, בהיקף כוח אדם מצומצם מאוד יחסית לעומס המשימות שמוטלות עליה, עושה מאמץ עילאי כדי לסיים טיפול בתיקים במהירות המרבית. גם היום יש לא אחת שיהוי כתוצאה מטיפול בתיקים בכל שלבי הטיפול, גם במשטרה, גם בבתי-המשפט, גם בפרקליטות, בגלל מצוקת כוח אדם. מצוקת כוח אדם איננה ייחודית למשרד המשפטים. היא מלווה את כל משרדי הממשלה כמעט בכל סוגיה.

אנחנו סבורים, שהחוק המוצע, אם יתקבל, ימנע את האפשרות לקצר את משך הטיפול בתיקים, ותוצאתו הפוכה – הוא יגרור שיהוי מינהלי נוסף, בדיוק באותם מקרים שבהם זכות השימוע לא תנוצל, אף-על-פי שהיא תינתן.

ספק רב אם הצעת החוק תקדם את עשיית הצדק. הצדק הוא קודם כול עניינו של הפרט. אבל אם הכנסת איננה מסוגלת ללוות את הצעותיה, הצודקות לשיטתה, בתקינה מתאימה ובתקציב הולם, החוק יפגע בפרט, יפגע בציבור כולו ויחליש מאוד את יכולתה של פרקליטות המדינה להתמודד, באמצעות המשאבים שלרשותה, עם סוגיית אכיפת החוק. אנחנו ניסוג לאחור, לא נתקדם, ושכרנו יצא ללא ספק בהפסדנו.

לכן אני מבקש מן הכנסת לדחות את הצעת החוק שהובאה אליה על-ידי ועדת החוקה, חוק ומשפט.

היו"ר ד' טל:

תודה רבה, אדוני השר.

חברי הכנסת, אנחנו עוברים להצבעה על הצעת חוק סדר הדין הפלילי (תיקון מס' 26) (זכות השימוע), התשנ"ט–1999, בקריאה ראשונה. מי בעד? מי נגד?


הצבעה מס' 61


בעד ההצעה להעביר את הצעת החוק לוועדה – 8
נגד – 4
נמנעים – אין 
ההצעה להעביר את הצעת חוק סדר הדין הפלילי (תיקון מס' 26) (זכות השימוע),
התשנ"ט–1999, לוועדת החוקה, חוק ומשפט נתקבלה.

היו"ר ד' טל:

שמונה בעד, ארבעה מתנגדים, אין נמנעים. אשר על כן, הצעת החוק תועבר לוועדת החוקה, חוק ומשפט, להכנה לקריאה שנייה ושלישית.

חבר הכנסת רובינשטיין, אני חושב שאתה יכול לסיים את הצעת החוק הזאת בתוך החודש הזה.


מסמכים שהונחו על שולחן הכנסת

היו"ר ד' טל:

סגן מזכיר הכנסת – בבקשה, אדוני.

סגן מזכיר הכנסת ד' לב:

ברשות היושב-ראש, הנני מתכבד להודיע, כי הונחו על שולחן הכנסת –

לקריאה ראשונה, מטעם הממשלה: הצעת חוק-יסוד: השפיטה (תיקון מס' 2) (ערכאות השיפוט ודיון נוסף); הצעת חוק בתי-המשפט [נוסח משולב] (תיקון מס' 23) (מבנה מערכת בתי-המשפט), התשנ"ט–1999.

לקריאה שנייה ולקריאה שלישית: הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999, שהחזירה ועדת הכספים. תודה.

היו"ר ד' טל:

תודה, אדוני.

הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999
(קריאה שנייה וקריאה שלישית)

היו"ר ד' טל:

אנחנו עוברים להצעה האחרונה בסדר-היום: הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999. יציג את הצעת החוק חבר הכנסת מיכאל קליינר. בבקשה.

מיכאל קליינר (בשם ועדת הכספים):

אדוני היושב-ראש, חברי הכנסת, אני אקצר, היות שחוק זה היה היום בקריאה ראשונה.

אני מתכבד להביא לקריאה שנייה ושלישית הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999, שהועבר היום לוועדת הכספים.

פקודת מס הכנסה מסמיכה את שר האוצר להעניק בתקנות הקלות במס ל"הכנסה שהופקה בשטח התיישבות חדשה או בשטח פיתוח, או על הכנסתו של תושב שטח כאמור". מכוח סעיף זה התקין שר האוצר תקנות המעניקות הקלות במס ליישובים שונים, ובהם יישובי גבול הצפון, אילת ויישובי הערבה.

ההטבות הוענקו בתקנות ליישובים שנמנו ברשימה שמית. שיטה זו עוררה ביקורת ציבורית רבה, ובעקבותיה חוקק בשנת 1991 סעיף 12 לחוק הסדרים במשק המדינה (היטלים וארנונה), התשנ"א–1991, שהקפיא את רשימת הנכללים בתקנות. במקביל החלה הממשלה בפעולה, אשר קיבלה את ביטויה בהצעת חוק ממשלתית בדבר קביעת קריטריונים אחידים למתן ההטבות כאמור. הצעת חוק זו לא הבשילה לכלל חוק.

כידוע, מונתה לאחרונה ועדה ציבורית בראשות כבוד השופט בדימוס צבי טל, אשר גיבשה קריטריונים. הודעה על כך נמסרה לבג"ץ בשני בג"צים תלויים ועומדים של יישובים שלא נכללים ברשימת מקבלי ההטבות הקיימת.

מאחר שתוקף התקנות פג ב-1 בינואר 1999, ומאחר שהדיון בטיוטה החדשה לא הסתיים, צריך להאריך את תוקף התקנות כדי למנוע מצב שבו יפקע תוקף מתן ההטבות ליישובים.

יש הסתייגויות שמציעות לאמץ את המלצות ועדת-טל – להוסיף יישובים. כולן לא מעשיות, והמשמעות של קבלת הסתייגות היא למעשה שהאוצר ימשוך את החוק, ובמקרה כזה לא יהיו לנו תקנות ליישובים הקיימים. לכן אני מציע לאשר את החוק כפי שהוא.

היו"ר ד' טל:

תודה רבה. חברי הכנסת, אנחנו עוברים לרשימת המסתייגים. חבר הכנסת אופיר פינס-פז, בבקשה.

אופיר פינס-פז (העבודה):

אדוני היושב-ראש, יש לי שלוש הסתייגויות.

חברי חברי הכנסת, אני מתקומם על דרך עבודתה של הממשלה הזאת. אני קראתי כאן בבוקר את המלצות הוועדה בראשות שופט בית-המשפט העליון בדימוס צבי טל, שהממשלה הזאת מינתה אותה בגלל המצב המעוות והבלתי-אפשרי שקיים בכל מה שקשור בהסדרי מס ביישובי גבול וקו עימות לנוכח העובדה – וזו המציאות הקיימת – שעשרות יישובים בהתנחלויות, שלא מגיע להם, מקבלים, ועשרות יישובים שנמצאים באמת על הגבול, באמת בקו עימות, הממשלה הזאת מונעת מהם את הטבות המס שהיא נותנת לאחרים. ובמדינת ישראל שלנו יש יישוב ליד יישוב, במרחק חצי קילומטר או קילומטר, והאחד מקבל הטבות מס והשני לא מקבל. למה? כך, כי זו המציאות.

באה הממשלה היום, ובמקום לקחת את המלצות ועדת-טל, שהיא עצמה הקימה, מה היא בוחרת לעשות? להקפיא את המצב הקיים. בא שר האוצר ואומר: מה אני יכול לעשות? אני לא יכול ליישם את ההמלצות. אני בסך הכול חודשיים שר אוצר. אבל הוא שכח לומר, שההמלצות מונחות על שולחן משרד האוצר שנה שלמה, ויישובים כל הזמן מיטלטלים, שנים, בין בג"ץ לבין דברים אחרים, כדי לבקש עזרה מהמדינה. זה אכפת לממשלה? מה פתאום? מה אכפת לממשלה לבוא ולכפות הר כגיגית, מצב מעוות, בניגוד לכל כללי המינהל התקין, שאין לו שום זכות עמידה מול בג"ץ? ובחוסר אומץ ציבורי הממשלה באה ואומרת: אני רוצה את המציאות הקיימת.

הבנו שזה המצב, שהממשלה נחושה בדעתה. מה באנו ואמרנו בוועדת הכספים? אמרנו: אתם לא רוצים לגרוע יישובים שצריך לגרוע אותם – בסדר, אנחנו מבינים אתכם, ערב בחירות. בואו תוסיפו, רחמנא ליצלן, עוד חמישה יישובים קטנטנים על גבול הצפון. מה כואב? למה אי-אפשר? מה הפשע הגדול? מי לא יאשר את זה? מי יטען נגד זה?

חלק מהיישובים האלה נמצאים עכשיו בערכאות משפטיות בבג"ץ. הבג"ץ היה אומר לכם תודה אילו הוספתם אותם לרשימה והורדתם את העניין הזה מעל סדר-יומו. לא, מתעקשים על רשימה מעוותת, כאילו היא הורדה במעמד הר-סיני, כאילו היא התנ"ך עצמו. רשימה פיקטיבית.

אתם יודעים איך היא נוצרת? אספר לציבור. בא חבר כנסת לוועדה ואומר: אני רוצה את היישוב הזה. אומרים לו: בסדר. השני אומר: אם אתה רוצה את היישוב הזה, אני רוצה את היישוב הזה. אומרים לו: בסדר. וכך, ברבות השנים, עשו רשימה, ועכשיו היא פתאום דבר קדוש. באמת, תראו לאן אנחנו מגיעים?

לאופוזיציה אין רוב, זה נכון, ואף-על-פי-כן היא באה ומבקשת בהסתייגות שלא להוציא אף יישוב מהרשימה ובסך הכול לצרף כמה יישובים, או לחלופין לאמץ את המלצות ועדת-טל שאתם הקמתם; לא אנחנו הקמנו אותה.

כל הטיעונים ששמעתי כאן, כאילו אי-אפשר, כאילו הבג"ץ לא נותן, כאילו זה לא סביר, הם לא נכונים. ההקפאה של הרשימה הזאת בוטלה, וזו העובדה האמיתית. ההקפאה בוטלה. אפשר לצרף, אפשר לגרוע, וזה המצב החוקי האמיתי. מילא, אתם מסרבים לגרוע, אני מבין. שיקולים פוליטיים שאפשר להבין אותם ערב בחירות. אבל אתם גם מסרבים להוסיף. למה ליצור את האפליה הזאת? למה להמשיך ולקיים מצב מעוות לחלוטין ששורר היום?

ואז באה הממשלה ואומרת: רגע, רגע, זה נכון שאנחנו משאירים את המצב המעוות, אבל מה, אנחנו מבטיחים לתקן אותו עד 1 בינואר 2000. מי זה אנחנו? מי אנחנו בכלל? הכנסת מתפזרת. מי מוסמך היום – עם כל הכבוד למאיר שטרית, שר האוצר, ואני מאוד מעריך אותו, האם מאיר שטרית מוסמך היום לבוא ולדבר בשם ממשלה שתהיה ב-1 בינואר שנת 2000? איזה מין שטויות אלה? למה שאאמין לזה? למה שמישהו מאתנו יקבל את זה? אם הממשלה הזאת לא השכילה לעשות את זה, מי לידנו יתקע שהממשלה הבאה תעשה את זה? מאיפה אנחנו יודעים?

לכן אני אומר, שהכנסת הזאת צריכה להיות מספיק אחראית – – –

צבי הנדל (מפד"ל):

– – –

נעמי בלומנטל (הליכוד-גשר-צומת):

– – –

אופיר פינס-פז (העבודה):

אני לא בטוח מי יהיה חבר כנסת בכנסת הבאה, ודאי בממשלה הבאה, אני לא יודע.

לכן אני מציע: מה שבידינו נעשה. יש כאן הצעה לגמרי שקולה, לגמרי הגיונית. אם היא פורצת בחמישה יישובים, אין שום בעיה עם זה. זה מותר על-פי החוק, זה בסדר, זה מתקן עוול; לא עד הסוף, אבל מתקן עוול. אני מציע לנו: בואו נתלכד על העניין הזה, בואו נתקן פה עוול גדול, ומה שיקרה בממשלה הבאה – שכולנו נהיה בריאים ושלמים ונעשה בממשלה הבאה.

היו"ר ד' טל:

תודה רבה. אדוני שר האוצר, בבקשה.

שר האוצר מ' שטרית:

אדוני היושב-ראש, אינני רוצה לחזור על כל דברי שאמרתי בתחילת הדיון. הסברתי הסבר היטב שאין אנחנו רוצים לבטל את מסקנות ועדת-טל. הבעיה היא שמסקנות ועדת-טל יוצרות בעיות בלתי פתורות, ולכן לא יכולתי להביא אותן לכנסת בזמן הקצר שהיה לי. לכן, בלית ברירה, מאחר שפקעו ההטבות לערי הפיתוח, אני מבקש מהכנסת לחדש את ההטבות הללו עד סוף השנה. התחייבתי, שאם אני אשאר שר אוצר, אני אדאג לכך שהרבה לפני חודש דצמבר יבואו החלטות ועדת-טל לאישור הכנסת.

אני לא מקבל את הטיעון של חבר הכנסת פינס, שטוען לגבי איזה שיקול פוליטי. אין פה שום שיקול פוליטי. ההיפך הוא הנכון, אופיר. אמרתי לך את זה גם קודם. דווקא בממשלה הקודמת הוציאו את כל יישובי יהודה ושומרון מרשימת ערי הפיתוח בגלל שיקול פוליטי, בלי קשר לקריטריון כלשהו. אנחנו לא מציעים לעשות דבר כזה. אין לנו שום שיקול פוליטי. אין לי שום דבר נגד אף אחד מהיישובים הללו. כל ההבדל בוויכוח הוא שישה חודשים עד שנביא את התקנות החדשות לאישור, ואני מתחייב להביא אותן הרבה לפני חודש דצמבר.

לכן אני מבקש מחברי הכנסת לדחות את ההסתייגויות ולהצביע על החוק כפי שהוא.

אני מבקש להודיע לחברי הכנסת – מי שרוצה להעביר הסתייגות, לוקח על עצמו אחריות גדולה, כיוון שאני אומר בפירוש כשר אוצר: אם תעבור הסתייגות אחת, אני מושך את החוק, ואז ההטבות לערי הפיתוח יבוטלו. מי שרוצה לקחת את האחריות הזאת על עצמו – בבקשה.

היו"ר ד' טל:

חברי הכנסת, אנחנו ממשיכים בהסתייגויות. חבר הכנסת שמחון – לא נמצא. חבר הכנסת אלי בן-מנחם – לא נמצא. חבר הכנסת אלי גולדשמידט – לא נמצא. חבר הכנסת טל – נמצא ולא יכול. חבר הכנסת קליינר, שתי הסתייגויות.

מיכאל קליינר (הליכוד-גשר-צומת):

אני מוותר על ההנמקה.

היו"ר ד' טל:

אם כן, חברי הכנסת, אנחנו עוברים להצבעה על ההסתייגויות. לסעיף 1, הסתייגויות לחברי הכנסת אופיר פינס-פז, שלום שמחון, אלי בן-מנחם, אלי גולדשמידט ודוד טל. מי בעד, מי נגד? אפשר להצביע.


הצבעה מס' 62


בעד ההסתייגות לסעיף 1 – 4
נגד – 7
נמנעים – אין
ההסתייגות של חברי הכנסת א' פינס-פז, ש' שמחון, א' בן-מנחם,
א' גולדשמידט וד' טל לסעיף 1 לא נתקבלה.

היו"ר ד' טל:

ארבעה בעד, שבעה מתנגדים, אין נמנעים. אשר על כן, ההסתייגות לא התקבלה.

אני עובר להסתייגות השנייה, של חברי הכנסת מיכאל קליינר ואלי גולדשמידט, שלא נמצא.

מיכאל קליינר (הליכוד-גשר-צומת):

אני מוותר.

היו"ר ד' טל:

מוותר, אז אין הסתייגות.

חבר הכנסת קליינר, ההסתייגות השנייה?

מיכאל קליינר (הליכוד-גשר-צומת):

מוותר.

היו"ר ד' טל:

אנחנו עוברים להצבעה על סעיף 1 כהצעת הוועדה. מי בעד, מי נגד?


הצבעה מס' 63


בעד סעיף 1, כהצעת הוועדה – 8
נגד – 2
נמנעים – אין
סעיף 1, כהצעת הוועדה, נתקבל.

היו"ר ד' טל:

שמונה בעד, שני מתנגדים, אין נמנעים. אשר על כן, סעיף 1 אושר כהצעת הוועדה.

אחרי סעיף 1, הסתייגות לחבר הכנסת אופיר פינס. מי בעד, מי נגד?


הצבעה מס' 64


בעד ההסתייגות של חבר הכנסת א' פינס-פז אחרי סעיף 1 – 3
נגד – 8
נמנעים – אין
ההסתייגות של חבר הכנסת א' פינס-פז אחרי סעיף 1 לא נתקבלה.

היו"ר ד' טל:

שלושה בעד, שמונה מתנגדים ואין נמנעים. אשר על כן, הסתייגותו של חבר הכנסת אופיר פינס לא התקבלה.

לסעיף 2 אין הסתייגויות. אנחנו נצביע על סעיף 2 כהצעת הוועדה. מי בעד, מי נגד?


הצבעה מס' 65


בעד סעיף 2 – 9
נגד – 2
נמנעים – אין
סעיף 2 נתקבל.

היו"ר ד' טל:

תשעה בעד, שני מתנגדים, אין נמנעים. אשר על כן, סעיף 2 התקבל כהצעת הוועדה.

אני מאשר שהחוק עבר בקריאה שנייה.

אנחנו עוברים לקריאה שלישית. הצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999 – מי בעד, מי נגד? אפשר להצביע.


הצבעה מס' 66


בעד החוק – 8
נגד – 3
נמנעים – אין
חוק הסדרים במשק המדינה (היטלים וארנונה) (תיקון מס' 15), התשנ"ט–1999, נתקבל.

רחבעם זאבי (מולדת):

שיירשם בפרוטוקול שחבר הכנסת סלומינסקי לא השתתף בהצבעה. צעק, צעק – – –

היו"ר ד' טל:

שמונה בעד, שלושה מתנגדים, אין נמנעים. אשר על כן, אני קובע שהצעת חוק הסדרים במשק המדינה (היטלים וארנונה) (תיקון מס' 15), התשנ"ט–1999, עברה בקריאה שנייה ושלישית ונתקבלה. תודה רבה.

חברי הכנסת, תם סדר-היום. נשוב ונתכנס, אם ירצה השם, כשיואיל בטובו יושב-ראש הכנסת לכנס אותנו שנית. עד אז כה לחי. חג עצמאות שמח.


הישיבה ננעלה בשעה 16:59.

